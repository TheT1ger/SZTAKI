Blahota István
Ubuntu Linux kezdőknek
2011
Szerző: Dr. Blahota István, PhD, főiskolai tanár
(NyF, FSF.hu)
Ubuntu Linux kezdőknek
2011. május 7.
Lektorálta: Dr. Kovács Zoltán, Csc, főiskolai tanár,
egyetemi docens, (NyF, DE),
Mátó Péter (FSF.hu)
További segítség: Papp Valéria
Készült a Nyíregyházi Főiskola Norvég Finanszírozási Mechanizmusból támogatásban részesülő
„Partiumi Tudáscentrum fejlesztése” elnevezésű (száma: 0022/NA/200-1/ÖP-4) projekt
Partium Vizuális Campus alprojekt keretében megvalósuló fejlesztésekhez kapcsolódóan.
PVC 002 e-Multi, „Tanuljunk multiul!” elektronikus oktatási program
ISBN szám: lesz
2
1. Miről, kiknek szól ez a jegyzet?
Miről szól ez a jegyzet? Röviden: bevezet a Linux használatába. Kicsit hosszabban: segít megtenni
az első pár lépést egy, az átlagos felhasználó számára ismeretlen rendszer megismeréséhez,
valamint elegendő ismeretet nyújt az önálló, mindennapos használathoz.
Nem baj, ha azt sem tudjuk pontosan, mi is az operációs rendszer, pláne, hogy mi az a Linux. Ez a
kis segítség elég is lesz a kezdéshez.
A pontos megfogalmazás miatt le kell szögeznünk, hogy a „Linux” mást jelent a szakemberek és
mást a laikus felhasználók számára. A szakemberek a számítógépet működtető teljes szoftver
miskulancia egy kicsi de fontos részét nevezik Linuxnak, ez a rendszer „magja”. Így a szabatos
kifejezés tehát „Linux alapú operációs rendszerek” lenne. Csakhogy a köznyelv egyszerűsít, és
minden ilyen rendszert nemes egyszerűséggel Linuxnak titulál. A jegyzet a könnyebb érthetőség
miatt a továbbiakban a Linux kifejezés alatt a köznyelvi jelentést fogja érteni, kivéve ha azt külön
kihangsúlyozza.
Kinek szól ez a könyv? Nagyjából mindenkinek, aki nem használt még Linuxot. Vagy használt, de
nem nagyon értette, mi történik. Annak, aki használt már Windowst és vagy értette mi történik,
vagy nem. Azoknak is szól, akik – tényleg, vagy nem is annyira – értenek a Windowshoz, aztán azt
hiszik, hogy ezért a Linuxszal is rögtön boldogulnak, elég csak odaülni elé. Pedig nem. Aztán
olyankor halljuk rögtön azt, hogy a Linux, hogy is mondjam, szóval nem jó. Pedig de. Csak nem
Windows. Szükséges hozzá egy kis szemléletváltás.
Magyarul, ez a könyv a magyar számítógépet használó lakosság többségéhez szól. Már most szólok,
hogy a technikai részleteknél leginkább nem általában fogok beszélni a Linuxról, hanem egy
konkrét változat, az Ubuntu Linux lesz a téma.
Ez a jegyzet rövid, sok témába vágó képpel, és reményeim szerint könnyen emészthető. Rövid, mert
korunk tipikus emberének készült. Aki használja a számítógépet. Olvasgat és ír az interneten,
levelezik, cseveg, filmet néz, zenét hallgat, esetleg játszik. Vagy aki a munkájához, tanuláshoz
használja, de ott is leginkább csak szöveget, táblázatot szerkeszt, információt keres, esetleg néhány
speciális szoftvert használ. Tehát nem rendszergazdáknak vagy programozóknak szól, bár nekik is
hasznos lehet az első lépések megtételében. Aztán meg azoknak is kellenek alapismeretek, akik nem
profik. Hiszen a számítástechnika használata összetettebb, mint más technika – TV, DVD lejátszó –
használata. Egy kicsit mégiscsak tanulni kell.
Óhatatlanul lesz szó néhány dologról, ami az alapismeretek közé tartozik, de túlmutat a legelemibb
felhasználói szinten. Tehát a rendszer kissé mélyebb ismerete, telepítése, alapvető beállításai,
programok telepítése, a rendszer adminisztrációjának alapjai. Úgy gondolom, nem minden tanulság
nélkül való a telepítési folyamat átnézése akkor sem, ha nem valószínű, hogy magunk telepítjük
rendszerünket. Nagyobb rálátásunk lesz az Ubuntu lelkivilágára, ami sosem árt.
Aztán az eddigi kliens (desktop) információkon túl egy kis betekintést láthatunk abba, amiben a
Linux igazán otthon van; vagyis a parancssoros üzemmódba.
3
Mivel a jegyzet eredendően távoktatási segédanyagnak készült, ezért néhány fejezet végén
feladatok segítenek az olvasottak megértésének ellenőrzésében. Ezek néha kitekintést is nyújtanak;
megoldásuk nemegyszer további keresést, kutatómunkát, utánaolvasást és gyakorlást kíván.
4
2. Megtudhatjuk, mi is az operációs rendszer, és elkezdünk
ismerkedni a Linuxszal
Mi az az operációs rendszer? Ez elég komolyan hangzik, de bármennyire is fontos dologról van szó,
amely nagyon sok mindenért felel a számítógép működése közben, leginkább a szemlélet
kialakításához van szükségünk arra, hogy beszéljünk róla. Ahhoz viszont igen fontos.
Vágjunk bele a közepébe. Ma a világ felhasználóinak döntő többsége valamilyen Windows
operációs rendszer változatot (leggyakrabban XP-t, esetleg Vistát, mostanában inkább 7-est)
használ. Ez az arány most kb. 90% (nemigen lehet egészen pontos adatokat kapni). Vannak az
informatikának ágai, ahol ez az arány több, van ahol kevesebb. Például egy igen fontos területen, a
web kiszolgálóknál, a Microsoft sosem tudott ilyen meghatározó szereplővé válni. Sőt még csak
nem is vezeti a statisztikát. Ott egy olyan program (az Apache) az uralkodó, ami leggyakrabban
Linuxon fut. (Forrás: http://www.netcraft.com/)
A számítógépen programokat futtatunk. Program a böngésző (pl. Internet Explorer, Firefox), a
szövegszerkesztő (pl. Word, LibreOffice), de bármi más, képnézegető, zenelejátszó stb. Ezek a
programok általában nem közvetlenül érik el a számítógép erőforrásait. Egy köztes programmal
kommunikálnak, egy rendszerszoftverrel, az ún. operációs rendszerrel. Mikor egy számítógép
„kijön a gyárból”, még nem működik. Ahhoz, hogy használni tudjuk, kell rá operációs rendszer. Ezt
a telepítési műveletet a boltban kapható, előre összeszerelt gépeknél előre elvégzi a gyártó, így a
vásárló az árlistában (és az árban) láthatja, hogy milyen operációs rendszert kap a géppel együtt.
Ha már van operációs rendszer a gépben, igényeinknek megfelelően szükség lesz még felhasználói
programokra, olyanokra, amelyek együtt tudnak működni (kompatibilisek) a telepített operációs
rendszerrel. Egy Vistához készült program nem biztos hogy használható XP-vel. Minél nagyobb a
5
1. ábra: Hálózati kiszolgálók elterjedtsége a világban
két rendszer közti különbség, annál valószínűbb, hogy nem fog működni az egyik rendszerre szánt
program a másikon.
Az operációs rendszereknek sok tulajdonságuk van, sokféleképpen lehet őket csoportosítani. Most
minket elsősorban a Linux érdekel majd, és mivel az újdonsült Linux felhasználók zöme Windows
felhasználó is, leginkább csak ezzel a két rendszerrel fogunk foglalkozni. Jegyezzük meg azért,
hogy a Windows név valójában gyűjtőfogalom, több különböző változatot jelent, melyek nem
egységes felépítésűek. A múlt évezred Windowsai (95, 98, Me és a korábbiak pláne) még csak
grafikus felületű „ruhák” voltak egy karakteres felületű operációs rendszeren, a DOS-on. A
„modern” Windowsok (XP, Vista, 7, de már az NT és a 2000 is) grafikus felületű operációs
rendszerek, ami azt jelenti, hogy bár az operációs rendszer fő funkciói ezt feltétlenül nem igénylik,
a rendszer elválaszthatatlan részei az asztal, a tálca és még sok más program, és jó régóta már az
Internet Explorer is. Lehet hogy meglepő, de például ahhoz, hogy egy levelet megírjunk Wordben,
nem kellene, hogy a gépen tálca legyen, mégsem lehet a tálcát „letörölni”. A Windowsban
összedrótoztak jó sok mindent. Ennek vannak előnyei és vannak hátrányai. Ha ki akarnánk húzni
egy gerendát, lehet, hogy összedőlne a ház. Lehet, hogy nem rögtön. Lehet, hogy csak akkor, ha a
nagypapa felmegy a padlásra. Így ha a Windowst megpróbálnánk „karcsúsítani”, komoly az esélye,
hogy instabil rendszert kapunk. Tehát nem igazán éri meg, napi használatra szánt gépen semmiképp
sem.
Azért hangsúlyoztam ezt ennyire, mert a Linux nem ilyen. A Linux, mint operációs rendszer más
felépítésű, szerkezetű, más jogi hátterű. És más céllal készült. Ez így kicsit sok egyszerre, de majd
mindenre sort kerítünk.
Nézzük, mit kell tudni a Linuxról, mint operációs rendszerről. A Linux szorosan véve csupán az a
felhasználó számára láthatatlan rendszermag (idegen szóval kernel), ami a háttérben teszi a dolgát.
Kezeli a hardverelemeket (billentyűzetet, monitort, memóriát, nyomtatót, stb.), irányítja és
kiszolgálja a felhasználói programokat. A grafikus felület sem több, csak egy felhasználói program
a sok közül. Ha van egyáltalán. Mert például egy kiszolgálóra (szerverre, például web-,
6
2. ábra: Tux, a pingvin – 1996-tól a
Linux kabalafigurája
fájlszerverre, vagy bármi más, a felhasználót szolgáló, de számára közvetlenül nem elérhető gépre)
szánt változatára fölösleges biztonsági kockázat lenne a – ráadásul erőforrás igényes – grafikus
felület. De nem kell aggódnunk, az a Linux változat, amit felhasználóknak szántak, minden
megszokott, kényelmes grafikus segédeszközt tartalmaz. A Linux tehát rugalmasan testre szabható –
méghozzá nagyon nagy mértékben –, de valójában ehhez sem kell értenünk, a változatok
(úgynevezett disztribúciók) készítői ezt a munkát már elvégezték nekünk, ha úgy tetszik helyettünk.
Az a rendszer, amiről ez a jegyzet szól, nagy mértékben hasonlít az általánosan használt Windows
rendszerekhez. Legalábbis külsőleg és funkcionálisan. Mi az Ubuntu nevű Linux változattal fogunk
foglalkozni. Hogy miért, az a Linux története részből fog kiderülni.
7
3. A Linux előnyeiről lesz szó, de megismerjük a szabad
szoftver és a Linux történetét, valamint egy kicsit
eltöprengünk az informatikai biztonságról is
Lesz hát egy operációs rendszerünk, ami nem a Windows, de hasonlóan tudjuk használni, hasonló
célokra, hasonló eredményességgel. De miért van rá szükségünk? Miért használjunk Linuxot?
Használjunk-e egyáltalán Linuxot? Ezekre a kérdésekre sokféle választ lehet adni.
A Linuxnak sok előnye van, bár akadnak hátrányai is. A vállalati és állami (oktatási, közigazgatási)
szférában komoly előnye, hogy ingyenes. (Léteznek „fizetős” Linuxok, de ezeknél általában pénzt a
rendszerhez tartozó támogatásért kell fizetni és nem magáért a szoftverért.) Ezt a témát rendesen
körül kell járni, mert ami ingyen van, az gyanús, ott valami átverést sejtünk. Sok gazdasági vezetőt,
menedzsert épp ez bizonytalanít el. Egyelőre elég legyen annyi, hogy a Linux nekünk ingyenes, de
a révészt persze valaki kifizeti. Bár a Linux hobbi operációs rendszernek indult, amit a fejlesztők
szabad idejükben, érdekességképpen, tudásvágyból, lelkesedéssel, ingyen fejlesztettek és ma is
rengeteg önkéntes segíti a munkát, azonban ma már a fontosabb fejlesztők tőkeerős cégek
alkalmazottai, akik főállású programozóként fejlesztik a rendszert. Egyszerűen azt kell
megértenünk, hogy ez csupán egy más gazdasági modell, mint amit a Microsoft alkalmaz.
A helyzet persze sokkal árnyaltabb. Hogy megérthessük, jöjjön hát némi történeti áttekintés. Sok
könyvben van ilyen, de itt ez tényleg fontos. Ismernünk kell a múltat, hogy képben legyünk a
8
3. ábra: Ken Thompson és Dennis Ritchie 1972-ben a Unixon dolgoznak
jelenben.
Nem megyünk vissza Ádámig és Éváig, de mondjuk a 70-es évekig érdemes. Ekkor kezdenek el
szaporodni a számítógépek. Leginkább még kutatóintézetekben, egyetemeken, speciális állami
alkalmazásoknál (pl. népszámlálás) találjuk őket, nem is minden országban, de egyre több van
belőlük és egyre olcsóbbak. Tömeggyártás kezdődik (no nem millió számra, inkább százas
nagyságrendre kell gondolni), ami igényt támaszt egységes operációs rendszerre, legalábbis
készítésük során egyre több egységes elvre, hordozhatóságra. Eleinte ugyanis a számítógépek és a
rájuk írt programok teljesen egyediek voltak, a számítógépeket nem gyártották, hanem építették, a
rájuk írt programok semmilyen más gépen nem működtek. Az első igazán rugalmas, többféle
számítógépen is használható, tömegesen elterjedt operációs rendszer a Unix volt. (A sikertörténet a
mai napig folytatódik, több, mint harminc éve!) A Unix Ken Thompson és Dennis Ritchie nevéhez
fűződik, akik „mellesleg” kifejlesztették a máig egyik legsikeresebb programozási nyelvet, a C-t. A
helyzet persze nem volt ilyen szép, hiszen a Unixból sok verzió készült, az idő múlásával ezek
egyre kevésbé voltak egymással köszönőviszonyban. A számítógépek ekkor a mai szemmel még
mindig nagy és drága monstrumok voltak, kizárólag komoly, nagy tudású szakemberek
„játékszerei”. A 80-as évekre a technika fejlődésével, az alkatrészek olcsóbbá válásával és az
ismeretek mélyülésével egy másik irányzat is kibontakozott. Ennek előzménye az volt, hogy lelkes
fél-amatőrök elkezdtek saját gépeket barkácsolni. Néhányan közülük üzleti lehetőséget láttak ebben.
Míg korábban volt egy olyan szemlélet, hogy a számítógép olyan komoly dolog, amire az
átlagembernek sose lesz szüksége, ekkorra már minden technika-megszállott saját gépet akart.
Régebben ennek nem volt realitása, de másképp is gondoltak a számítógépek használatára. Például
1943-ban, az IBM akkori vezetője úgy vélte, hogy mindösszesen öt számítógépre lesz szükség a
világon. De még 1977-ben is ez hangzott el Ken Olsen, a Digital Equipment Corporation elnöke
szájából: „Ugyan miért akarna bárki is az otthonába egy számítógépet?!”
A 80-as években megjelentek az úgynevezett mikroszámítógépek. Ezeknek eleinte nem sok hasznuk
volt, de hamar kiderült, hogy izgalmas barkácsélményt nyújtanak, és jól lehet velük játszani. Nem
sokkal később már milliószámra gyártották a Spektrumokat, Commodore-okat és a többi hasonlót.
A számítástechnika eljutott az átlagemberhez. Ebből a vonalból nőttek ki az IBM-PC-k és klónjaik.
Ezek azok a gépek, amikből most is a legtöbb van, ezek leszármazottai találhatóak
munkahelyeinken és otthonainkban. A leginkább játékra, egyszerűbb irodai alkalmazásra alkalmas
IBM-PC-ken ekkor a DOS volt az egyeduralkodó operációs rendszer (és később a Windows, ami a
DOS-ból nőtt ki), míg a nagygépes, komoly gépeket továbbra is a Unix (vagy valamilyen Unixszerű
rendszer) uralta, és így van ez ma is, bár a határok elkezdtek összemosódni. A PC-k egyre
többet tudnak, egyre nagyobb teljesítményűek, és sokkal olcsóbb több PC összekapcsolásával nagy
teljesítményű gépet összeállítani (ún. szuperszámítógép vagy felhő), mint egy óriás gépet vásárolni.
A Windowsra sem kizárólag úgy gondolunk már, mint egy hobbigép operációs rendszerére, és a
Unix klónok is terjednek az desktop felhasználók körében.
Egy kicsit előreszaladtunk, menjünk vissza 1991-be, a Linux születéséhez. Az IBM-PC-k már
tömegesen elterjedtek, egy átlagos jóléti társadalombeli fiatal könnyen saját géppel rendelkezhet.
Egy informatikát tanuló diák, a Helsinki egyetem hallgatója, Linus Torvalds kísérletezni kezd
frissen vásárolt (386-os AT) IBM-PC-jével (a svéd anyanyelvű, finn állampolgárságú fiú 21 éves
ekkor). A DOS-ban rejlő lehetőségekkel elégedetlen, így egy oktatási célzattal készült operációs
rendszerrel, a Minixszel kísérletezik. Ez a korszak az Internet tömeges térhódításának hajnala, bár
nálunk még eltelik pár év, míg pl. a magyar felsőoktatásban a világháló első szolgáltatásait
elkezdhetjük használni, magyar családoknak pedig még további pár évig csak vágyálom marad az
otthoni Internet. Akkoriban maga az Internet sem az, amire most gondolunk, ekkor leginkább az email,
a levelezőlisták, FTP szerverek és néhány más, mára lényegében kihalt szolgáltatás hódít, az
9
első böngészőprogramot, a Mosaic-ot csak később, 1993-ban fejlesztik ki.
Linus Torvalds saját operációs rendszert, egy Unix-klónt kezd fejleszteni. Mivel a Unix bejegyzett
márkanév, maga az operációs rendszer egy jogvédett termék, célja nem annak lemásolása, hanem
hasonló funkcionalitással rendelkező, PC-n használható rendszerszoftver előállítása volt. Eleinte
azonban jóval kisebb, szerényebb céljai voltak. Álljon itt történelmi dokumentumként egy részlet
1991. augusztus 25-én, a Minix listára küldött e-mail-jének fordításából:
„Üdv minden Minix-felhasználónak odaát! Egy (ingyenes) operációs rendszert csinálok (csak
hobbiból, nem lesz olyan nagy és profi, mint a gnu) a 386-os (486-os) AT-klónokhoz. Április óta
érlelem, és lassan elkészül. Szeretnék visszajelzéseket arról, hogy mi tetszik és mi nem tetszik a
Minixben az embereknek, mivel az én operációs rendszerem némileg hasonlít rá...
...pár hónapon belül valami hasznosat fogok kapni, és kíváncsi lennék, milyen funkciókat
szeretnének legtöbben. Minden javaslatot szívesen veszek, azt viszont nem ígérem, hogy meg is
valósítom őket :-)
- Linus (torvalds@kruuna.helsinki.fi)
Ui.: Igen! Nincs benne Minix-kód... Nem hordozható (a 386 feladatváltást használja stb.), és lehet,
hogy soha nem is fog az AT-merevlemezeken kívül bármi mást támogatni, minthogy nekem csak ez
van :-(.”
Bár ez csak egy részlet, az alaphangulatára így is ráérezhetünk. Talán egy ismeretlen fogalom
szerepel benne, ez a „gnu” (helyesen: GNU). Nem hagyhatjuk ki, hamarosan lesz róla szó.
Fontos hangsúlyozni, hogy egy rövid, kezdeti időszak után Linus már nem egyedül fejlesztette a
rendszert. A Linux közösségi alkotás. Hogy megérthessük, mit is jelent ez, és milyen komoly
jelentősége lett ennek a Linux fejlesztése során, újabb kitérőt kell tennünk.
Ott tartottunk, hogy a Linux ingyenes. Akkor hogy is van ez?! GNU, GPL, nyílt forráskód, szabad
szoftver, mik is ezek?!
10
4. ábra: Linus Torvalds
(2001-ben)
A klasszikus Unixos hőskortól kezdve (70-es évek) kezdtek megjelenni a kereskedelmi szoftverek.
Volt értelme áruba bocsátani egy programot, hiszen egy szoftver nem volt többé egyedi, nem csak
egyetlen gépen lehetett futtatni, ugyanakkor egy-egy szoftver fejlesztésébe nagyon sok energiát
kellett belefektetni. Megérte megvenni a más által írottat, hiszen ha valaki több példányban el tudja
adni ugyanazt a szoftvert, akkor az mindenképpen olcsóbb, mint kizárólag saját célra fejlesztetni
egy terméket. Persze ha egyedi igényeink vannak, akkor nem biztos, hogy megfelel nekünk a
tömegtermék.
Ez így közgazdasági gondolkodással elég logikus, de ott van azért az emberi tényező is. A
programokat ugyanis nem közgazdászok, bankárok fejlesztették, akik csak az anyagi hasznot látják.
Akkoriban még nem léteztek megélhetési informatikusok, vagyis olyanok, akik valójában csak azért
űzik ezt a szakmát, mert nincs jobb ötletük a pénzszerzésre. Az még a hőskor volt, amikor az
emberek csodát láttak a számítógépekben (akik nem szerették a technikát, azok is), amikor azon
kevesek, akik számítógépekkel foglalkozhattak, különleges, szerencsés embereknek tartották
magukat. Imádták munkájukat, ez volt az életük. Akkor még nem volt hardveres, meg szoftveres,
mindenhez kellett egyszerre érteni, hogy alkotni lehessen. Ők nem voltak átlagemberek. Varázslók
voltak, akik elsősorban nem anyagi előnyökért dolgoztak. Egy különc klikket alkottak, akik
folyamatosan megosztottak egymással minden információt. Együtt fedeztek fel egy új világot, és a
hatékony felfedezőmunkához – ahogy ez a tudományos életben is van – szabad információáramlás
kell. Akkoriban nem voltak kitaposott ösvények. Így aztán ezek az emberek nem fogadták jól,
amikor a cégük titoktartási kötelezettséget írt elő nekik, amikor megtiltotta, hogy megmutassák az
általuk készített kódot a haverjuknak, akivel mondjuk történetesen rendszeresen együtt ötleteltek,
bár az egy másik vállalatnál dolgozott. Ez összhangban volt azzal is, hogy míg eleinte a hardverek
áraihoz képest az emberek munkadíja és így a szoftverek ára is elenyésző volt, később a hardverek
ára csökkenni kezdett, a kereskedelmi szoftverek megjelenésével pedig kezdtek a programok valódi
értéket képviselni.
Egy rövid technikai kitérőt kell tennünk, hogy értsük, hogyan folyik a programfejlesztés. A
számítógépnek saját nyelve van, és csak ezt érti. Ez a nyelv az úgynevezett gépi kód. Ez az ember
számára rettenetesen nehezen követhető, ezért kitalálták a programozási nyelveket. A programok
ilyen, az ember számára is átlátható programozási nyelven készülnek. A programnak ez a
forráskódja, ami tehát egy programozási nyelven készült szöveg. Gyakorlatilag kódolt utasítások
11
5. ábra: Richard M. Stallman (valamikor a múltban)
halmaza, amit a programozó bepötyög a billentyűzeten.
A két leírás közti különbség kissé szemléletesebben valahogy így néz ki:
Forráskód: Gépi kód:
írd_ki('Helló világ!'); 011011011110000111100011110101110000111...
Hogy a gép megértse a programozók által írt és érthető forráskódot, azt le kell a számára fordítani.
Ezt a munkát a fordítóprogramok végzik el. Ők értelmezik az ember által érthető nyelvet és ezt
átültetik a gép által érthetőre. Ami ekkor keletkezik, az a futtatható fájl. Windowson ilyenek az exe
kiterjesztésű fájlok (bár attól, hogy valaki mondjuk vicces kedvében egy szövegfájlnak exe
kiterjesztést ad, az attól nyilván nem lesz futtatható). Kereskedelmi programok esetében a
forráskódot hét lakat alatt tartják, amikor megvásároljuk a programot, akkor csak a futtatható fájlt
kaphatjuk meg. Ezt a futtatható fájlt nagyon nehézkes módosítani, gyakorlatilag lehetetlen
fejleszteni, a trükkös próbálkozásokat pedig licencek tiltják a törvények szigorával. Szemléletes
kifejezéssel az ilyen programokat zárt forráskódúaknak nevezzük.
Ott tartottunk, hogy voltak programozók, akiknek nem tetszett ez az új rendszer. Ne felejtsük el, a
60-as évek hippikorszaka akkor még sokak fejéből nem kopott ki. Ezen zsörtölődők élére állt egy
nagy tekintélyű amerikai szakember, Richard M. Stallman, amikor 1983 szeptemberében elindította
a GNU (GNU is not Unix) projektet és létrehozott egy alapítványt FSF (Free Software Foundation)
néven azzal a céllal, hogy létrehozzon egy szabad Unix-szerű operációs rendszert. Egy olyan
operációs rendszert, aminek a forráskódja bárki által hozzáférhető, módosítható, no meg ingyenes.
És nem csak egy ilyen operációs rendszer lenne jó – gondolták –, hanem mindenféle hasznos
felhasználói program, hasonlóan szabad elvek szerint fejlesztve. Jobbára hobbiból, szabadidejükben
dolgoztak. Szakmai érdeklődésből, kivagyiságból, hírnévért, meg hogy jobb legyen a világ. Kicsit
ezért, kicsit azért.
Jogi védelmül saját licencet találtak ki, a GPL-t (General Public License). Ennek lényege, hogy a
program szabadon terjeszthető (pénzért vagy ingyen, mindegy), szabadon módosítható, de a
terjesztései és a módosítások szintén GPL licenc alatt kell, hogy megjelenjenek. Ez a kiegészítés
azért kell, hogy szabad programon alapuló program szabad maradjon, ne „zárhassa be” senki a
mások által fejlesztett programot. Vegyük észre, hogy a zárt kód a nyílt kódnak technikai
értelemben ellentéte. Jogi értelemben a nyílt forráskódú szoftver ellentéte a tulajdonosi szoftver.
12
6. ábra: A GNU mozgalom logója
Nem sokan bíztak benne, hogy a GNU valaha is sikeres lehet, mert az ötlet eléggé utópisztikusnak
tűnt. Pár megszállott ember egy ilyen grandiózus vállalkozáshoz. Azért szép lassan haladtak. Egyre
többen lettek. Sok program elkészült, de ezek egyelőre csak Unixon futottak, a szabad operációs
rendszer (a Hurd) készítése nehezen haladt.
Ekkor jött Linus Torvalds a semmiből. Ő volt a megfelelő ember, jó helyen, jó időben. A nyílt
alapokon, kezdettől GPL licenccel fejlesztett PC-s „Unix-pótléka” az interneten összejött közösség
által fejlesztve berobbant a szakmai köztudatba. A Linuxnak elnevezett rendszer, használva a GNU
projekt programjait (ezért is szokás a Linuxot sokszor GNU/Linux rendszernek nevezni, ahogy azt
Stallman el is várja), hamar közkedvelt lett leginkább olyan helyeken, ahol korábban Unixot
használtak.
Ez a nyílt forráskódú fejlesztési modell, melyet Eric S. Raymond híres esszéjében, a „Katedrális és
bazár”-ban annak látszólagos összevisszasága miatt bazárhoz hasonlított, eddig teljesen ismeretlen
13
7. ábra: GNU és Tux, a páros
8. ábra: A könyv magyar
kiadásának borítója
volt. Minden tudományosan lefektetett szoftverfejlesztési elvnek (katedrális modell, az elnevezés
szintén Raymondé) ellentmondott. Nem hitték el, hogy működhet, de működött. Lényege az, hogy
(a projekt méretétől függően) az egy vagy néhány fejlesztő munkája nagyban támaszkodik a
projekthez szorosan véve nem tartozó önkéntes tesztelőkre, akik a fejlődő kódot folyamatosan
látják, a funkciókat kipróbálják, javaslatokat tesznek a célokra. Ezzel szemben a zárt forráskódú
fejlesztési modell esetén a terméket akkor láthatják a felhasználók, ha az lényegileg készen van, de
mivel a kódhoz akkor sem férhetnek hozzá, nem lesznek részei a fejlesztési folyamatnak. Ez két
különböző fejlesztési módszer, valamikor az egyik hatékonyabb, van amikor a másik.
No de most már mégis, hogy lehet ingyenes a Linux és a nyílt forrású programok? Valójában a nyílt
forrás nem elsősorban az ingyenességről szól, hanem a szabadságról. Ezzel mindig is voltak
értelmezési problémák, félreértések. Kezdetben nem is nyílt forráskódúnak hívták az ilyen típusú
szoftvereket, hanem szabad szoftvernek. Ez angolul free software, és az angolban a free nem csak
szabadot, hanem ingyeneset is jelent. Ez azonban megrémítette a befektetőket. Hogy fogok pénzt
keresni valamivel, ami ingyenes? - kérdezték. Ekkor kezdték használni az open source (nyílt
forráskódú) kifejezést. Ma már nem lepődünk meg a „felhasználók számára ingyenes”-ségen
alapuló üzleti modelleken. Például rengeteg ingyenes szolgáltatást találunk az interneten, ami
reklámokból él, vagy más, kevésbé szembetűnő üzleti modellt alkalmaz. Létezik rengeteg zárt
forráskódú ingyenes program is. Mindenki ismeri például az Adobe Reader nevű PDF néző
programot, vagy ugyancsak az Adobe által birtokolt, böngészőkbe telepíthető Flash lejátszót.
A szabad szoftverek zöme is ingyenes a felhasználók számára. A kisebb projektek fejlesztése
általában hobbi szinten, a fejlesztők szabadidejében folyik. Sok projekt munkáját segítik a
felhasználók adományokkal, de ha valamelyikük termékét sokan kezdik használni, majdnem mindig
feltűnik valamilyen cég (magán vagy állami), aminek érdeke lesz pénzt fektetni bele a célból, hogy
14
9. ábra: Az ubuntu.com honlapja, a 10.04 kiadása után
az ő igényeinek minél jobban megfeleljen. A Linux rendszermag fejlesztőit rendszerint
hardvergyártók alkalmazzák, hogy az operációs rendszer jól ki tudja használni az általuk fejlesztett
alkatrész képességeit. Sok cég, így az Ubuntu Linux disztribúció mögött álló Canonical
terméktámogatást (supportot) árul, valamint internetes boltot tart fent, ahol a rajongók pólókat,
bögréket stb. vehetnek Ubuntu logóval. Maga a szoftver így tud ingyenes lenni, mind magán, mind
üzleti célra.
A kereskedelmi szoftverek elsődleges célja a minél nagyobb profit termelése. A nyílt forráskódú
programok nagy része semmilyen profitot nem termel, sok projekttel az volt a fejlesztők célja, hogy
írjanak egy olyan programot, amire saját maguknak szükségünk van. Az ő céljuk tehát az, hogy a
program minél jobb legyen. A nagyobb profit elérésének hajszolása sokszor nem eredményez jobb
minőségű terméket, ez a gazdaság minden területén látszik. Sokszor nem kifizetődő igazán jó
minőségű terméket előállítani, és ez a szoftverpiacra is igaz. Sokszor érdemesebb a fejlesztés
helyett a marketingbe fektetni. Ezt sajnos naponta tapasztalhatjuk.
Mivel a Linuxot először kiszolgálók üzemeltetésére, illetve szerverként használták, otthoni
használatára leginkább csak szakemberek vállalkoztak, ezért nem is volt túl felhasználóbarát. Mivel
nem volt profitorientált termék, a fejlesztőknek nem volt érdeke, hogy „akárki” tudja használni. Ez
nem volt szempont a fejlesztés során. Így a Linuxnak „veszett” híre alakult ki, nem is alaptalanul.
Aztán teltek az évek és egyre másra születtek meg azok az alkalmazások, amik egyre könnyebbé
tették a telepítését és a napi használatot. A felhasználói igények egyre szélesebb rétegét fedték le a
hozzáférhető programok, egyre több szoftvergyártó jelentette meg szoftvereit Linuxra is, nem csak
Windowsra, egyre több hardvergyártó készített linuxos meghajtóprogramot (drivert) termékéhez
(vagy adott ki dokumentációt, amivel mások elkészíthették azt), ami segítségével Linuxon is
15
10. ábra: Az ubuntu.hu honlapja 2010-ben
használhatjuk az adott eszközt.
A Linux előnyeiről szólva eddig csak az árról szóltunk, valamint a kód nyitottságáról. Látom
viszont magam előtt a szomszéd Pistikét, aki kajánul vigyorog, mondván ő még sosem fizetett
szoftverért, mégis mindene megvan, amire csak szüksége van.
Valóban, megteheti, és bár van azért ennek a hozzáállásnak is kockázata, ez manapság,
Magyarországon sajnos bevett felhasználói hozzáállás. Nem az viszont céges keretek között. Ma
már egyetlen piaci tényező vagy állami intézmény sem engedheti meg magának, hogy illegális,
kalóz szoftverekre alapozza a mindennapi működését. Árban jelentős tételnek számít az operációs
rendszer és az irodai szoftver (ez esetben a Windows és az MS Office) beszerzési költsége. Ezt az
összeget lehet megspórolni Linux és a szintén szabad és ingyenes irodai programcsomag, az (MS
Office-szal nagy mértékben kompatibilis) OpenOffice.org és LibreOffice használatával. Ez a „nagy
mértékben” kifejezés erősen szubjektív, van olyan, akinek ez tökéletes lesz, van aki néha
problémákba ütközik. A tökéletes kompatibilitás elérése egyrészt azért sem lehetséges, mert az MS
Office változatok egymással sem kompatibilisek 100%-ban, másrészt zárt forrású termékek,
jogszerűen nem ismerhető meg, hogy valójában hogyan is működnek. Ez a titkosság egy elég
komoly problémát vetett fel, legmagasabb, állami szinteken. Ugyanis ha titkos, hogy hogyan is épül
fel egy MS Office dokumentum (doc kiterjesztésű fájl) és azt egyedül egy magánkézben lévő cég
(Microsoft) szoftverével (MS Word, az MS Office része) lehet megnézni (olyan módon, hogy
tényleg azt látjuk, amit kellene), akkor ki tudja garantálni, hogy mondjuk 50 év múlva lesz olyan
szoftver, ami működik egy akkori gépen és megbízhatóan kezeli az adott fájlt, amiben például
fontos adatokat tárolnak? Mi lesz, ha addigra a Microsoft eltűnik a süllyesztőben? Ez persze csak
fikció, de a világ történetében sokszor volt már, hogy egy nagy világcég eltűnt a gazdaság
színpadáról. Emlékezzünk a 80-as évek talán legnagyobb sikerszámítógépeire, a Commodore-okra.
Gyártó cége pár évvel piacvezetővé válásuk után rossz döntések sorozatával lenullázta magát,
jelentéktelenre zsugorodott, majd 1996-ban az utolsó irodája is végleg bezárt. Tehát vannak
hátrányai a zárt forrásnak, a zárt formátumoknak, technológiáknak. És hát ott van a félelem, a
paranoia. Hogyan bízzak meg egy olyan termékben, amiről nem tudhatom meg, hogy valójában mit
is csinál? Sok zárt forrású szoftverről derült már ki, hogy gyanús, néha bűnös dolgokat csinál.
Kéretlenül telepít szoftvereket gépünkre (ezek szélsőséges esetekben kártékony programok, pl.
vírusok is lehetnek), kémkedik utánunk, jelent rólunk. És nem csak gyanús sufnicégek termékei
lehetnek veszélyesek. Nagy botrány volt, mikor a Microsoft Media Playeréről kiderült, hogy
titokban jelenti milyen zenéket hallgatunk, milyen filmeket nézünk. Ezek a problémák vezettek
arra, hogy mostanra a Microsoft kénytelen volt egyes kormányoknak megengedni, hogy
beletekinthessenek a Windows forráskódjába, valamint létrejött egy nyílt dokumentum formátum és
egy azt támogató, használó szövetség, aminek a Microsoft is kénytelen volt tagjává válni (mert
nyilván nem akarja, hogy ne feleljen meg az állami megrendelések feltételeinek).
A nyíltság kérdése olyan témakör, ami az egyszerű felhasználót nem érinti közvetlenül (hisz nem
fogja a forráskódot böngészni, módosítani), de mivel a lehetőség adott, mindig lesznek olyanok
akik ez megteszik. És ha áttételesen is, de ez jó mindenkinek.
A nyíltság érinti a biztonságot is. De nem csak titkosszolgálati szempontból, államérdekből, hanem
a személyes szinten is. Ma mindenki hallott már kártékony programokról. Együtt élünk
veszélyükkel, Damoklész kardjaként lebeg a fejünk fölött; elveszhetnek adataink, megszerezhetik
személyes titkainkat, vásárolhatnak hitelkártyánkkal. Kicsit úgy vagyunk ezzel, mint az időjárással:
nem tudjuk, esni fog-e a jövő héten, és ha esne, akkor sem tudnánk megakadályozni. Persze a
legtöbben próbálnak védekezni. Vírusirtókat, személyes tűzfalakat használnak. Jól teszik. Bár a
tapasztalat azt mutatja, hogy hatásuk nem elhanyagolható, közel sem nyújtanak teljes védelmet.
16
Néhány dolgot tisztáznunk kell. A számítástechnika bonyolult, összetett dolog (ez gondolom már
feltűnt :-)). A programok sokszor rendkívül összetettek, annyira, hogy garantáltan tartalmaznak
hibákat. Ezek egy része sosem derül ki. Ez sajnos a technika ilyen bonyolultsági szintjén
elkerülhetetlen. A kiderülő hibákat, tervezési hiányosságokat használják ki a kártékony programok
írói. Ezért is fontos, hogy letöltsük és telepítsük a biztonsági frissítéseket, amiket a modern,
felhasználóbarát rendszerek jobbára önállóan is megtesznek. A mai Windowsok már kinőtték azokat
a gyermekbetegségeket, amik leginkább a Windows 95/98/ME vonalat jellemezték, mégis maradt
még hátránya a Windowsnak a Linuxhoz képest a biztonság terén. Mivel sokkal többen használják a
Windowst, jobban megéri arra fejleszteni kártékony programot. Nem beszélve arról, hogy a
Linuxok sokfélék és új verziók is gyakran jelennek meg különböző szoftver-összeállítással,
rendszermaggal, ami jelentősen megnehezít egy tömeges fertőzést. A biológusok jól tudják: a
monokultúrák a legsebezhetőbbek. Ez az informatikában is így van. Belegondoltunk már abba,
hogy miért épp az operációs rendszerekből terjedt el csak egy tömegesen? Azt mindenki
természetesnek veszi, hogy többféle autómárka létezik, független gyártóktól. Csak a szabványok
rögzítettek. Az utak adottak, sokkal szélesebb autókat nem érdemes gyártani. Pedig ha
belegondolunk, lennének előnyei, ha csak egyféle autó létezne. Olcsóbb lenne az új is, a javítás is.
De akarnánk ezt? Nem hiszem, hogy népszerű ötlet lenne.
Vírusokat, trójai programokat minden rendszerre lehet írni. Windowsra rengeteg ilyen ismert,
számuk százezres nagyságrendű. Ezek mind különbözőek, amelyik igazán elterjed, annak példányai
millió számra fertőzik meg a felhasználók gépeit.
Nem tisztem tovább részletezni ezt a témát, hiszen most a Linuxszal foglalkozunk és itt sokkal
kisebb a veszély. És bár – ahogy ezt már hangsúlyoztam – minden rendszerre lehet vírust írni, ezek
mind a mai napig nem jelentek meg Linux alapú rendszereken. Egy olyan sem, ami Windowson
mindennapos. Azért ez különbség, nem?
17
Feladatok
1. Milyen szerverszoftvereket futtatnak Linuxon? Keressen nagy szolgáltatókat akik Linuxot
használnak!
2. Keressen szabad szoftvereket használó nagy világcégeket!
3. Keressen szabad szoftvereket fejlesztő nagy világcégeket!
4. Hogyan változott a Microsoft hozzáállása a szabad szoftverekhez? Keressen konkrét
nyilatkozatokat a régmúltból és a közelmúltból!
5. Keressen példákat nagy szabad szoftver migrációs projektekre!
6. Milyen legális kereseti lehetőséget kínál a programozóknak a szabad szoftveres világban R.
M. Stallman?
7. Foglalja össze a GPL lényegét pontokba szedve!
18
4. A Linux használatának hátrányairól, az átállás
buktatóiról hallhatunk. Menet közben megtudhatunk némi
alapvető információt a Ubuntu Linuxról
Tagadhatatlan, hogy vannak hátrányai is ha Linuxot használunk Windows helyett. Már maga az
átállás is egy nehézség, hiszen az életben minden változás konfliktusokkal jár. Akkor változtatunk,
ha az elégedetlenségi szintünk eléri azt a határt, amit már nem tudunk vagy nem akarunk tolerálni.
Ha nem érdekünk többé a régit használni. Az is lehet, hogy a fejünk fölött döntenek úgy – mondjuk
munkahelyünk vezetői jutnak erre az elhatározásra –, de a lényeg ugyanaz. Ha belevágunk,
tanulnunk kell, meg kell ismerni az új környezetet. Sok, gyakran kompromisszumos döntést kell
hozni. Ha elszenvedői vagyunk a változásnak, mondjuk a cégnél azt mondják, holnaptól ezen
dolgozol, a döntések nagyját már megtették helyettünk. Azért nézzük át, mi is a folyamat, és
egyúttal világítsunk rá az esetleges nehézségekre.
Kezdjük a Linux kiválasztásával. Mivel a forrás szabad, rengeteg Linux disztribúció létezik, hisz
bárki; cég, állam, iskola, magánember készíthet saját disztribúciót. Mit jelent a disztribúció
fogalma? Fogjuk a Linux kernelt, válogatunk hozzá felhasználói programokat, készítünk (vagy
választunk egyet a meglévők közül, hisz ez is csak egy program) egy telepítőt és kész a disztribúció.
A disztribúció kifejezés helyett magyarul sokszor terjesztést használunk. Maguk a disztribúciók
azért jöttek létre, hogy megkönnyítsék a telepítést, ne kelljen mindenkinek saját rendszert építenie a
legkisebb alkotóelemekből. (Léteznek szoftverek, melyek segítségével különösebb hozzáértés
nélkül csinálhatunk saját változatot mondjuk egy Ubuntuból kiindulva.) A
http://www.distowatch.com oldalon találjuk a legnépszerűbb száz terjesztés bemutatását. A bőség
zavara elbizonytalaníthatja a kezdőt.
19
11. ábra: Az első tíz
legnépszerűbb disztribúció
a distrowatch.com-ról
(2011. április)
Bár a disztribúciók általában hasonló elveken alapulnak, egy kezdő számára feltehetőleg
használhatatlan lenne egy általában a Linuxszal foglalkozó témájú könyv. (Haladók számára
készülnek ilyenek.) Így le kell tennünk a garast, válasszuk az évek óta listavezető Ubuntu Linuxot.
Esetleg szóba jöhető, kezdőknek is ajánlott, ismert változatok még a Fedora, az openSUSE és a
Mandriva. A Linux hátrányaként (meg előnyeként) is szokták emlegetni sokszínűségét, ami a
disztribúciók számában is tükröződik. Nem egyszerű a szoftvergyártóknak a sok különböző
változathoz hozzáigazítani a programokat, általában nem is teszik. Valójában ez nem okoz akkora
gondot, mert mivel Linuxon leggyakrabban nyílt forráskódú programokat használunk, belőlük a
disztribúció készítői saját futtatható változatot (ún. binárist) készíthetnek. A zárt forráskódú
programokkal ritkábban használt disztribúciókon lehetnek gondok, de ezen problémák általában
áthidalhatók. Hogy kevesebbet kelljen barkácsolni, célszerű népszerű, sokak által használt
disztribúciót választani. Ezért is választottuk az Ubuntut.
A Linuxok sokféleségének legszembetűnőbb megnyilvánulásai vizuális természetűek. Ahogy már
említettem, a Linuxnak (a Windowszal ellentétben) nem elválaszthatatlan része a grafikus felület,
bár – nyugodjunk meg – desktopra szánt rendszernek azért ma már ez elvárt eleme. Viszont sokféle
van belőle. A különböző desktopra szánt disztribúciók általában telepítés után egy alapértelmezett
felülettel indulnak, de ha ki akarunk próbálni valami mást, a grafikus felületet le is cserélhetjük.
Gyengébb gépekhez például használhatunk kevés erőforrást igénylő, minimalista környezeteket (pl.
XFCE, Openbox), az átlagos felhasználó azonban jellemzően a GNOME-ot vagy a KDE-t
használja. Ez a bőség szintén meg szokta zavarni a kezdőket, ezért foglalkozunk részletesen csak
eggyel, az Ubuntu alapértelmezettjével, a GNOME környezettel.
20
12. ábra: openSUSE 11.3, KDE felülettel
De honnan jön egyáltalán ez az Ubuntu elnevezés? Ubuntu?! Miféle név az, hogy Ubuntu?
Kezdetben volt a Debian. A Debian egy főleg rendszergazdák körében népszerű, mai napig is létező
és népszerű Linux terjesztés. A Debian az egyetlen a „nagy” disztribúciók közül, amely elsősorban
közösségi fejlesztésű, nem egy cég határozza meg a fejlesztési irányokat. Se szeri, se száma a
Debian alapú disztribúcióknak. Csomagkezelő rendszerét számos másik terjesztés is használja.
Hogy mi az a „csomag” és hogyan „kezeljük”, később kiderül.
Debiant használt a meggazdagodásához Mark Shuttleworth dél-afrikai IT szakember is. El szokás
róla még mondani, hogy ő volt a világ második űrturistája (az első afrikai űrhajós). Ő alapította a
Canonical-t, az Ubuntu mögött álló céget. Az Ubuntut 2004. április táján kezdték el fejleszteni,
Debian alapokon. Az első hivatalos verzió 2004. október 20-án jelent meg, Warty Warthog néven,
4.10 verziószámmal, ami a kiadás dátumára utal. A játékos névhez (Rücskös Varacskos disznó) a
korai verzió viszonylagos csiszolatlansága adta az ötletet. A későbbi verziók neve is valamilyen
jelzős (létező, vagy mesebeli) állat lett. A 10.04 verzió számú neve például Lucid Lynx (Értelmes
Hiúz). A 2010 október 10-én megjelent 10.10 verziószámú változat, melynek neve Maverick
Meerkat (Szabadúszó/Antiszociális Szurikáta) lett, míg a 11.04-esé Natty Narwhal (Elegáns
Narvál). (Ezek a jelzők azért nem mindig fordíthatók egyszerűen, egy szóban...)
21
13. ábra: Debian, XFCE felülettel
Maga az Ubuntu egy afrikai szó, egy alapelv, jelentése „emberiesség másokkal szemben”. Az
Ubuntunak, mint terméknek a szlogenje pedig „Linux for human beings”, vagyis „Linux emberi
lények (értsd: nem szakemberek, hanem közönséges földi halandók) számára”. Ezek a mondatok
tökéletesen ki is fejezik a projekt célkitűzéseit.
Tegyük fel, hogy megtörtént a kiválasztás, Ubuntut szeretnénk használni. Milyen gondok lehetnek
még? Tagadhatatlan, hogy egyik Linux verzió sem fog annyi hardvert támogatni, mint a Windows.
Windowshoz a legtöbb eszközmeghajtót maguk a hardvergyártók készítik el a termékükhöz,
akiknek sokszor nem éri meg egy kisebb mértékben használt rendszerhez is fejleszteni. Ez azonban
sokkal kisebb gondot okoz, mint évekkel ezelőtt. Ugyanis Linux alá is egyre több meghajtóprogram
készül el, gyakran a hardvergyártóktól függetlenül. És ha az új hardverek beszerzésénél az is
szempont lesz, hogy működjön, jól működjön Linux alatt, akkor nem lehet probléma a
hardvertámogatás. Néhány perces internetes kereséssel könnyedén kiválaszthatjuk a Linux által is
támogatott hardvereket az aktuálisan kaphatók közül. Ezek aránya ugyan függ a hardver
kategóriájától, de manapság az átlag otthoni felhasználónak semmiben nem kell nélkülöznie.
Másként megfogalmazva, ma már azok a számítógép alkatrészek sokkal ritkábbak, melyeket nem
támogatnak a Linux rendszerek.
Nagy, komoly cégek, szervezetek álltak át mára (szinte) kizárólag Linux használatára. Sok, jól
működő példa van erre szerte a világban. Ezek mind tovább erősítik a Linux használhatóságát, az
esélyt, hogy Linux alatt jól használható rendszert rakhassunk össze nagyobb bonyodalmak nélkül,
sőt a „vaktában” összerakott gépünkkel se legyen problémánk ha Linuxot szeretnénk használni.
További gond lehet, hogy nem minden Windowson népszerű program készült el Linuxra, illetve
22
14. ábra: A Gimp indulása – kiváló
program
amiket használhatunk helyettük, azok nem pont azt, nem pont úgy tudják, mint ahogy azt elvárnánk.
Ezt a problémát sokszor át lehet hidalni, de néhány speciális helyzetben nem fogunk elfogadható
megoldást találni. Például a mérnöki tervezésnél gyakran használt AutoCAD és a profi
képmanipulátorok kedvence, a Photoshop Linuxon nem elérhető, az alternatívák pedig nem
tökéletesen váltják ki az eredetit. De például családi képek retusálását, átméretezését a Gimp nevű
(egyébként Windowson is elérhető) programmal is könnyedén elvégezhetjük. Jó tudni azért, hogy
egyes windowsos programokat használhatunk Linuxon trükkös módon (emuláció, virtualizáció
segítségével), erről később még lesz szó.
Ez a probléma szélsőséges esetben okozhatja azt is, hogy a Linux használata nehézkessé válik,
egyszerűen technikailag nem lehet megoldani hogy a kívánt munkát elvégezzük. A legtöbb
munkahelyen használt gépen azonban nem használnak olyan speciális programokat, amik a váltást
lehetetlenné tennék. Mindenesetre egy esetlegesen felmerülő váltás előtt a helyzetet fel kell mérni, a
használt szoftverparkot tanulmányozni kell. Ez a rendszergazdák feladata, a döntéshozók
felelőssége.
Sok helyen azt a megoldást alkalmazzák, hogy a gépek zömére Linuxot raknak, a néhány speciális,
erősen Windowshoz kötődő program futtatására pedig megtartanak néhány windowsos gépet. Ez
nem okoz gondot, mert a legtöbb alkalmazott által végzett tevékenységhez megtalálható a
megfelelő eszköz, Firefox (vagy Chrome, esetleg Opera) böngésző a hálózat használatához,
23
15. ábra: Firefox, Chromium és Opera böngészők Ubuntu 10.04 alatt
OpenOffice.org (Ubuntu 11.04-től LibreOffice) irodai programcsomag a dokumentumok,
táblázatok, prezentációk készítéséhez és kezeléséhez. Kicsit más a helyzet az otthoni számítógép
használattal. A legtöbb probléma a játékokkal kapcsolatban merül fel. Ez nem azt jelenti, hogy ne
találnánk szinte minden játékkategóriában jó linuxos programot, viszont problémát jelenthet, hogy
egyes konkrét játékokat nem biztos, hogy tudunk Linuxon futtatni. Létezik ugyan néhány
kezdeményezés ami segíthet (a Wine project és társai, amikről a későbbiekben részletesebben
szólunk), de sokszor nincs tökéletes megoldás. Bár a játékpiac elmozdult a számítógéptől a
konzolok felé, ez még mindig komoly problémát jelent. A lényeg, hogy komoly játékfüggőségben
szenvedőknek nem javaslom a Linux használatát.
24
Feladatok
1. Milyen disztribúciókat ajánlanak készítőik és a szakma elsősorban szerverre, és melyeket
desktopra?
2. Soroljon fel öt Debian alapú disztribúciót!
3. Milyen funkciókat látnak el a Debian kiadások (segítség: Sid és a másik kettő)?
4. Milyen fontosabb felhasználói programok hiánya nehezíti a Linux elterjedését? Soroljon fel
legalább hármat!
5. Milyen cégnek lehet kifizetődő egy linuxos átállás? Gondolja végig a migráció esetleges
lépéseit!
25
5. Megismerjük az Ubuntu változatait, támogatási
rendszerét és előkészületeket teszünk a telepítésre
Van egy jó hírem a bizonytalanoknak. Ki lehet próbálni az Ubuntut telepítés nélkül is. A konkrét
kipróbálásról a következő fejezetben lesz szó, először szerezzük be a telepítő készletet.
Tehát először is kell egy Ubuntu CD. Honnan lesz nekem ilyen? Persze kérhetek is valakitől, akinek
van, de le is tölthetem az Internetről. Ugyanis az Ubuntu, mint a legtöbb Linux verzió, teljesen
jogtisztán, szabadon másolható akárhány példányban, tetszőleges számú gépre telepíthető
ingyenesen, tekintet nélkül arra, hogy milyen célból használjuk. Honnan tölthetjük le?
Legegyszerűbb, ha meglátogatjuk a http://www.ubuntu.hu honlapot, ahol nem lesz nehéz
megtalálni. (Kattintsunk a Letöltés-re.)
Átlagos felhasználásra, otthonra vagy munkába szánják az ún. desktop verziót (Desktop Edition), de
készül szerver verzió (Server Edition) is minden kiadásból. Itt az aktuális kernelhez más szoftverek
(ún. szerverprogramok) vannak válogatva, és telepítés után még grafikus felületünk sem lesz, hiszen
ez egy szerveren felesleges. Valójában bármelyik változatból elő lehet állítani a másikat programok
telepítésével és törlésével, de ez két eléggé eltérő változat, célszerű azt választani, amelyik közelebb
áll az elképzeléseinkhez. Kis képernyős laptopokhoz, az ún. netbookokhoz esetleg jobb döntés a
netbook verzió (Netbook Remix, későbbi nevén Netbook Edition), ami tulajdonképpen egy desktop
változat, méghozzá a képernyő mérete által inspirált speciális asztali környezettel. Az Ubuntu
11.04-től a hivatalos Netbook kiadás megszűnt, az új, alapértelmezett Unity felület miatt
fölöslegesnek tartották ezt a külön ágat is továbbvinni.
Minket elsősorban a desktop változat érdekel, a szerver verzióról nem lesz szó.
Ki kell választanunk még, hogy 32 vagy 64 bites változatot akarunk használni. Ez a gépünk
processzorától függ. Sokan még nem tartják teljesen kiforrottnak a 64 bites szoftvereket (például
egyes szoftverek 64 bites változatainak hiányozhatnak 64 biten működőképes kiegészítői), így
desktopra ma még a 32 bites verzió tekinthető ajánlottnak. Ebből baj nem lehet, működni a 32 bites
változat minden gépen működni fog. Az átlagos felhasználás szintjén jelenleg egyébként sem
tapasztalhatunk lényeges gyorsaságbeli különbséget is a 32 bites és a 64 bites operációs rendszerek
között.
Léteznek további hivatalos (a Canonical által készített) és számtalan további „nemhivatalos”
Ubuntu telepítő médiák (hisz ilyet bárki készíthet, van is belőlük jó sokféle).
A CD kiadás mellett készítenek DVD-s változatot is, ami jóval több programot tartalmaz. Az
átlagos felhasználónak erre nemigen van szüksége, hisz a DVD-n pluszban található programok a
CD-s változatot telepítők számára is elérhetőek, könnyen telepíthetőek internetkapcsolaton
keresztül.
A Canonical az eredeti CD-s változat mellett speciális program-összeállítással készíti például – csak
hogy a legfontosabbakat említsük – a KDE alapértelmezett grafikus környezettel felálló Kubuntut
és az oktatási szoftvereket tartalmazó, valamint az órai közös munkát támogató Edubuntut.
26
Százával léteznek ilyen, az alap Ubuntu módosításával létrehozott disztribúciók. Kicserélgetik a
telepítőlemez programjait, megváltoztatják a rendszer megjelenését. Speciális nyelvi, vallási, céges,
oktatási tartalommal, esetleg extra hardvertámogatással bővítik.
Bár az Ubuntu eleve rengeteg nyelvet támogat, köztük a magyart is, sok nyelvhez faragnak saját
verziót, plusz tartalommal. A tartalmi változás oka lehet még például a különböző országok eltérő
jogrendje. A magyar és román felhasználóknak szánt Kiwi Linux például tartalmaz olyan
szoftvereket is, amik az amerikai törvények miatt nem lehetnek az eredeti telepítőlemezen.
Mi itt a leggyakoribbat, az eredeti Ubuntu verziót mutatjuk be, de ne aggódjunk, nem maradunk le
semmiről, ha esetleg hiányolunk valamilyen tengerentúli jogi akadály miatt kimaradt szoftvert,
könnyedén telepíthetjük utólag is.
Ha valakinek arra van szüksége, létezik keresztény, muszlim, sőt még sátánista kiadás is az
Ubuntuból.
A Canonical reklámcélból éveken keresztül készített hivatalos, gyári kinézetű CD-ket, ízléses
tokban, Ubuntu, Kubuntu és Edubuntu változatokban. Ezeket meg lehetett rendelni honlapjukról
(„ShipIt” akció). Mindez nem került nekünk semmibe. Sem anyag-, sem postaköltséget nem kellett
fizetnünk. Mivel semmilyen extra információt, programot nem tartalmazott a honlapjukról
letölthető telepítő médiához képest (azzal bitre pontosan megegyezett), csak akkor volt értelme a
rendelésnek, ha gondjaink lettek volna ekkora méretű (kb. 700 MB-os) fájl letöltésével, vagy
valamilyen oknál fogva fontos számunkra a lemez szép, esztétikus külseje. A mai világban nem
valószínű, hogy egy ekkora letöltés bárkinek problémát jelentett volna, inkább akkor lehetett
hasznos, ha nem akarunk egy csúnya, másolt, arra filctollal írt CD-t egy döntéshozó kezébe nyomni.
27
16. ábra: Hivatalos Ubuntu 10.04 telepítő CD tok
Ha mégis szeretnénk ilyen telepítő CD-t, esetleg DVD-t, jutányos áron hozzájuthatunk a Canonical
online boltjában, melynek címe: http://shop.canonical.com/
Mivel az Ubuntu kiadások a Windows verziókhoz képest lényegesen gyakrabban jelennek meg,
rövidebb is a támogatási idejük. Ez azt jelenti, hogy egy átlagos desktop kiadáshoz másfél évig, a
szerver verzióhoz 3 évig jelennek meg (zömmel) biztonsági frissítések. Ez azt jelenti, hogy ha
valamilyen durva, jellemzően a rendszer biztonságát veszélyeztető hibát találnak valamilyen
programban, nem kell várnunk a következő kiadás megjelenésére, a rendszer jelezni fogja, hogy
letöltené az adott program javítását. Ez teljesen automatikus, letölti, feltelepíti, nekünk csak rá kell
bólintanunk, hogy beleegyezünk. Hogy konkrétan hogyan is megy ez, meglátjuk majd a telepítést
bemutató fejezet után. Minden páros év első kiadásai úgynevezett LTS (Long Term Support,
magyarul: hosszú támogatási idejű) kiadások. Ez desktopon 3 évet, szerveren 5 évet jelent. A
jelenlegi legutolsó ilyen a 10.04-es is. Éppen ezért erről szól ez a jegyzet. Nem kell azonban
félévente újratelepíteni rendszerünket, akkor sem, ha mindig a legfrissebbet akarjuk használni.
Lehetőség van verziófrissítésre, ekkor internetkapcsolat birtokában, pár kattintással (és a hálózat
gyorsaságától függően, de legfeljebb pár óra alatt) frissíthetjük Ubuntu verziónkat. Főleg szerverek
üzemeltetőinek lehet hasznos funkció, hogy LTS verzió használata esetén lehetséges frissíteni –
verziókat átugorva – a következő LTS verzióra, mikor az megjelent.
A frissítéseket nagyon fontos a lehető leghamarabb telepítenünk. Ne legyünk saját magunk
ellenségei. Nem bonyolult, nem fárasztó, a folyamat közben nem kell megszakítanunk munkánkat,
szórakozásunkat. Persze a gép dolgozik olyankor, letöltéshez használja a hálózatot, de a mai átlagos
sávszélességű interneteléréssel pillanatok alatt végez.
Egy átlagos felhasználó a legújabb (nem feltétlenül LTS) desktop változatot használja. Célszerű
lehet a legfrissebbet (általában félévente jelenik meg az új), hisz az fogja támogatni a legújabb
hardvereket, az tartalmazza a legfrissebb szoftvereket. A Windowszal ellentétben ugyanis a
rendszermag és kiegészítői (ún. moduljai) rengeteg hardver működéséhez szükséges
programrészleteket, drivereket tartalmaznak, valamint egy tipikus disztribúció nem csak a rendszer
működéséhez szükséges legalapvetőbb programokat tartalmazza. Régebben például a SuSE Linux
hat darab CD-n jelent meg, rengeteg programot felrakott automatikusan telepítéskor, például volt
vagy ötféle CD író szoftver. Más taktikát választottak az Ubuntu készítői. A telepítő egyetlen CD,
leggyakrabban a „minden célra egy szoftver” elv jegyében.
Azonban lehetnek hátrányai is a legújabb, legfrissebb változat megjelenés utáni gyors telepítésének.
A többség elégedett, de sokan kritizálják az Ubuntu feszített (fél évenkénti) kiadási ütemét, mely
felelős lehet sok ki nem javított hibáért, esetleges regresszióért (vagyis olyan problémáért, ami
elromlott, a korábbi verzióban még helyesen működött). Így szerencsésebb, ha éles rendszerünk
frissítésével az új verzió megjelenése esetén egy-két hónapig még várunk. Ha tehetjük, érdemes
valamilyen tesztrendszeren kipróbálnunk a frissítést. A megjelenés után néhány hónappal már sok
hibát javítanak, esetleg ismertté válnak hasznos „workaround”-ok (a probléma tényleges megoldása
helyetti időleges, kerülő megoldások, trükkök).
28
Feladatok
1. Milyen módokon juthatunk hozzá az Ubuntuhoz, ha telepíteni akarjuk? Miért a torrent a
legjobb választás?
2. Soroljon fel legalább tíz Ubuntu verziót (pl. Kubuntu), illetve Ubuntu származékot (pl. Kiwi
Linux)
3. Melyek voltak az eddig megjelent LTS verziók? Mit jelent az Ubuntu „point release”?
4. Próbálja ki a telepítőmédián található Wubi programot Windows alól! Válassza a „Telepítés
a Windowson belül” opciót!
29
6. Végre tényleg kipróbáljuk az Ubuntut, egyelőre telepítés
nélkül. Megismerjük a telepítő CD használatát
Kiválasztottuk tehát a megfelelő CD ISO fájlt. Töltsük le! Mielőtt azonban lemezre pörkölnénk,
ellenőrizzük le, hogy nem sérült-e a fájl letöltés közben. Ha körülnézünk a letöltési oldalon, látunk
egy furcsaságot, a neve MD5SUM. Ha megnézzük az MD5SUM eredményeket, egy
szabálytalannak tűnő karaktersorozatot láthatunk az egyes ISO fájlok nevei előtt. Ezek a sorozatok
az ún. ellenőrzőösszegek, amiket az md5 algoritmus állított elő a fájlokból. Ha egy fájl megsérül,
akár csak egy kicsit is, az ellenőrző összege nem fog stimmelni. Vagyis az összehasonlításhoz elő
kell állítanunk a letöltött fájl ellenőrző összegét. Ennek előállítására használhatjuk az md5sum nevű
programot Linux alatt, Windows rendszerekre pedig számos ingyenesen használható program
letölthető. Ha a két ellenőrző összeg megegyezik, biztosak lehetünk benne, hogy fájlunk
megegyezik az eredetivel. Ezt a módszert, amely nagyban növeli a biztonságot, számos rendszer,
így az Ubuntu is automatizálva használja rendszerfrissítéskor és programok telepítésekor (más
módszerekkel együtt).
Ha nem egyezne a két összeg, ne kísérletezzünk a fájllal, töröljük és töltsük le még egyszer (ha
csökkenteni akarjuk a letöltött forgalmat, akkor használhatunk rsync programot, mely csak a hibás
részt hozza le újra). Az eltérés nem gyakori, de néha mégis előfordul.
Ha mindent rendben találtunk, írjuk ki az ISO-t egy CD-re. Tipikus hiba (és ez nem Linuxspecifikus
probléma), hogy adat CD-t készítenek, ami tartalmazza az ISO fájlt. Nem erre van
szükségünk, a CD képmás (ISO) fájlból készítsünk CD-t. Nyilván mindegy, milyen operációs
rendszert futtató gépet használunk a letöltéshez és a lemez égetéséhez.
Mielőtt a telepítés folyamatát néznénk végig, tegyünk kis kitérőket, érdemes lesz. Nézzük meg
először a rendszerindítás folyamatát, mi is történik a számítógép bekapcsolása után. Persze csak
annyira részletesen, amennyire feltétlenül szükséges. Megnyomtuk tehát bekapcsolás gombját. A
gép áram alá kerül, ha a legfontosabb hardverelemek rendben vannak és a monitor is be van
kapcsolva, mindenféle feliratok jelennek meg a képernyőn. Ezek az ún. BIOS (Basic Input / Output
System, magyarul: alapvető bemeneti / kimeneti rendszer) üzenetei. A BIOS-ban (most minket csak
ennyi érdekel róla) lehet beállítani, hogy a gép honnan kezdje el betölteni a használni kívánt
operációs rendszert, vagyis – meghonosodott kifejezéssel élve – miről bootoljon. Általában a
merevlemezről (ha több van a gépben, akkor melyikről), CD, DVD meghajtóban lévő lemezről,
valamilyen USB-s eszközről (USB-s merevlemez, CD, DVD meghajtó, pendrive), ritkábban
hálózatról. Ha CD-ről szeretnénk telepíteni, be kell állítani a BIOS-ban, hogy az a rendszert először
innen próbálja meg betölteni. A legtöbb Linuxot, így az Ubuntut is CD-ről, esetleg DVD-ről
telepítjük. Ha nincs a gépben ilyen olvasó, pendrive-ról is, sőt hálózatról is lehet telepíteni. Mi a
klasszikus, CD-s telepítést fogjuk tárgyalni. Ha a gépben DVD meghajtó található, akkor
érdemesebb a CD képmást egy DVD-re írni. Igaz, hogy így nem használjuk ki annak teljes
kapacitását, de a rendszer telepítése lényegesen gyorsabb lesz, mivel a DVD eszköz sokkal
gyorsabban olvas DVD-ről, mint CD-ről.
Ott tartunk tehát, hogy megnézzük, hogyan próbálhatjuk ki új rendszerünket tényleges telepítés
nélkül. Ez azt jelenti, hogy anélkül, hogy módosítanánk merevlemezünk tartalmát. Erre több
30
lehetőségünk is van. Viszont azoknak sem tanulság nélküli ez a rész, akik nem próbálgatni akarnak,
hanem rászánták magukat a telepítésre, hiszen a telepítőlemez használatát egyébként is meg kell
ismerniük, és itt azt is ismertetni fogom.
Az itt leírtak konkrétan az Ubuntu 10.04-es verziójáról fognak szólni, képernyőképek is arról
készültek. Ez az a verzió, ahol a megjelenés számos ráncfelvarráson esett túl. Az alapértelmezett
megjelenés kezdetektől jellemző barnás színvilágát mostanra egy sötét bordós (egyesek szerint ez
lilás-narancs) stílus váltotta. A korábbi verziókhoz képest kisebb, nem jelentős eltérések a telepítés
folyamatában is lehetnek.
Az Ubuntu telepítőlemeze jó néhány verzió óta egyben ún. live-CD. Hogy megtudjuk hogy ez mit
jelent, először bootoljuk a gépet a telepítő CD-ről. Ha tényleg a telepítőmédiáról kezdett bootolni a
gépünk, az első kép, amit láthatunk, nem lesz túl sokat mondó (lásd 17. ábra). Egy majdnem üres,
sötétbordó képernyőt láthatunk, csak az alján lesz egy kis ábra, ami arra utal, hogy ha be akarunk
avatkozni a folyamatba, nyomjunk meg egy tetszőleges billentyűt. Tegyünk most így, nyomjunk
31
17. ábra: Az első
kép, alul
18. ábra: A (részleges) nyelvi támogatás már az elején kiválasztható
meg egy billentyűt!
Ekkor egy menüt fogunk látni, de előtte válasszuk ki a telepítés nyelvét! Ha harminc másodpercig
nem nyúlunk a billentyűzethez, automatikusan el fog indulni az rendszer betöltődése az
alapértelmezett angol nyelvet használva. Viszont van magyar is a nyelvek közt, válasszuk azt! A
navigáláshoz a billentyűzet fel, le, jobbra, balra gombjait, kiválasztáshoz pedig az Entert
használhatjuk, az egér ilyenkor még nem működik.
A telepítő lemezen lévő nyelvi támogatás – ahogyan később láthatjuk – nem teljes, csak a
közvetlenül a telepítéshez tartozó dolgokat tartalmazza. Nem is férne el a CD-n annak a sok
nyelvnek a teljes rendszerre vonatkozó támogatása. A tényleges településnek része lesz a
kiválasztott nyelv többi csomagjának automatikus letöltése és beüzemelése.
Tehát a nyelv kiválasztása után vehetjük szemügyre a tényleges menüt. A képernyő alján az F1-F6
funkcióbillentyűk megnyomásának hatásait láthatjuk. Ha egy kezdőnek valamelyiket meg kellene
nyomnia, azt olyan probléma felmerülése okozná, amit úgy sem tudna egyedül kezelni, úgyhogy
hagyjuk ezt a részt. Nagyon valószínű, hogy amúgy sem lesz szükség rájuk.
Öt fő menüpontot láthatunk a képernyő közepén. Ezek között a fel és le gombokkal
manőverezhetünk (fehér az aktuális szöveg színe, a többi sötétebb) és itt is az Enterrel kell
választanunk. Vegyük sorra a lehetőségeket!
32
19. ábra: A menü – immáron magyarul
1. „Az Ubuntu kipróbálása a számítógép módosítása nélkül”. Ezt fogjuk majd választani. Ez
lesz a live-CD mód. Megjegyzem, hogy telepíteni a live-CD módból is könnyedén lehet. De
most még ne nyomjunk rajta Entert.
2. „Ubuntu telepítése”. Ha nem akarjuk kipróbálni a live-CD módot, hanem biztosan telepíteni
akarjuk rendszerünket a gépben lévő merevlemezre, akkor válasszuk ezt.
3. „Lemez hibaellenőrzése”. Sok bosszúságtól kíméljük meg magunkat, ha ezt választjuk ki
először. A már korábban említett hibaellenőrzési technikát használva a rendszer leellenőrzi a
telepítő CD-t, valóban az van-e rajta, aminek lennie kell. Az adatok módosulhattak ugyanis
letöltéskor, másoláskor (ez ellen véd a fájl MD5SUM-jának ellenőrzése), vagy a CD
kiírásakor. Szánjuk rá azt a pár percet!
4. „Memóriateszt”. Akkor használjuk, ha baj van. Mondjuk kipróbáltuk, feltelepítettük,
használatba vettük az Ubuntut és titokzatos dolgok történnek. Fagyások, leállások. Mindez
utalhat a memória hibájára, még akkor is, ha Windows alatt ilyet nem tapasztaltunk.
Ilyenkor bootoljunk be a telepítőlemezről, válasszuk ki a memóriatesztet, majd hagyjuk ott
jó pár órára, hadd dolgozzon. Ha fél nap, egy nap után sem jelez hibát, a fizikai memória
meghibásodását legalább kizárhatjuk. Ha hibát jelez az ellenőrzés, a hibás modult cserélni
kell. Ha több memóriamodul van a gépben, további tesztekkel dönthetjük el, melyikkel is
33
20. ábra: Kipróbáljuk vagy telepítjük?
van gond (egy modult hagyjuk a gépben egyszerre).
5. „Rendszerindítás az első merevlemezről”. Ha ez a menüpont fehér amikor Entert nyomtunk,
a gép úgy fog bebootolni, mintha nem is lett volna benne a telepítő CD. Akkor hasznos ez,
ha nem állt szándékunkban használni a CD-t, viszont az épp most beindított gép benne
találta.
Ha bootolás kezdetén nem nyúlunk a billentyűzethez, néhány másodperc múlva a CD-ről való
betöltődés elindult volna. Ha ez történik, ekkor az alábbi képernyőképet láthatjuk (20. ábra). Itt – a
nyelv kiválasztása mellett – az előző menü első két pontjából választhatunk.
Így vagy úgy, válasszuk ki „Az Ubuntu kipróbálása a számítógép módosítása nélkül” menüpontot,
nyomjunk rajta Entert (a grafikus verzióban használhatjuk az egeret is). Elkezdődik a rendszer
betöltődése a memóriába. A Live rendszer működése – nem meglepő módon – lassabb, mint egy
feltelepített rendszeré. Fél gigabájt memória alatt használata nem ajánlott, negyed gigabájt (256
megabájt) memóriával pedig lehet, hogy már nem is fog működni. Egy mai átlagos gépben ennek a
memóriamennyiségnek többszöröse található. Ha nagyon elavult, régi gépünk van, az Ubuntu
valószínűleg rossz választás. Bár lehet kísérletezni, vannak kevesebb erőforrást igénylő Ubuntu
változatok (pl. Crunchbang Linux) és „még kevesebbet evő” más Linuxok (pl. Debian, Slackware,
Zenwalk, Slax, Puppy Linux) is, viszont ezek kezelése, de leginkább telepítése, konfigurálása
sokszor nehézséget okozhat még az elég lelkes kezdőknek is. És nem is témánk ezen rendszerek
tárgyalása.
34
A Live CD bootolási folyamata egy átlagos gépen két-három perc (a feltelepített rendszer esetén ez
egy perc sem szokott lenni), melynek végén egy barátságos asztali környezetet láthatunk.
Feltehetőleg minden rendben lesz, lesz kép (megfelelő felbontásban), hang, működni fog az egér és
a billentyűzet, így „körül is nézhetünk”. Vegyük sorra, mit is látunk a képernyőn. Sok
hasonlatosság, de néhány különbség is lesz, ha a Windowst tekintjük összehasonlítási alapnak.
Mellesleg most már láthatjuk, mit értettünk az alatt, hogy „hiányos nyelvi támogatás”, hiszen jó pár
menüpont angol maradt. Emiatt nem kell aggódni, ahogy erről már volt szó, a tényleges telepítés
után ezek a hiányosságok megszűnnek.
Az első dolog, ami szemet szúrhat, hogy két tálcát láthatunk, egyet lent és egyet fent. A rendszeren
lévő programok kényelmes indítását támogató menü (a windowsos „Start menü” itteni megfelelője)
a felső tálcán van, de ott mindjárt három menüt is találunk. A legérdekesebb számunkra az
„Applications” (Alkalmazások) menüpont. Ebben a menüben néhány felhasználói program indító
ikonját találjuk, kategóriánként csoportosítva. Próbáljunk ki néhányat! A „Places” (Helyek) menün
35
22. ábra: Az Ubuntu Súgója - telepítés után, magyarul
keresztül különböző nevezetes könyvtárakba juthatunk el. „System” (Rendszer) menüből a rendszer
beállításához, adminisztrációjához szükséges programokat indíthatjuk el. Ennek Live módban sok
értelme nincs, egyébként sem valószínű, hogy kezdőként sokat fogunk itt matatni. Az esetek
zömében a telepítés után felálló rendszer komoly módosítások nélkül, rögtön használható. Ha
valami nem stimmelne, akkor se Live üzemmódban próbáljuk javítani, hiszen a változtatások
ilyenkor nem őrződnek meg, mivel a rendszer nem a merevlemezről, hanem a memóriában
működik. Ugyanezt fogjuk látni a képernyőn telepítés után, akkor kezdjünk most a Rendszer menü
használatához, ha feltétlenül szükséges.
A felső tálcán találunk még két ikont; a Firefox böngésző és a Súgó ikonját. A tálcán lévő ikonok itt
is egy, az asztalon lévők két (bal) egérkattintásra reagálnak az elvárt módon. Példánkban a tőlük
jobbra lévő „fel-le” nyilak mutatják, hogy a vezetékes kapcsolat (automatikusan) létrejött, a
böngészővel ezt ellenőrizhetjük is. A Súgót hálózat nélkül is kipróbálhatjuk. Nézzünk is körül itt,
főleg kezdőknek szóló alapos tájékoztatást kaptunk, nem csak elméleti, hanem technikai
kérdésekben is. Mivel Live módban ezen leírások jó része még angol, érdemes inkább telepítés után
visszanézni.
A felső tálca jobb oldalán a hálózati kapcsolat ikonjától jobbra található a hangerőszabályzó. Az
asztalon lévő „Examples” (példák) könyvtárban (és az abban lévő további könyvtárakban) számos
mintafájlt találhatunk különféle nyílt formátumokban. A fájlok ikonjaiból következtethetünk azok
típusára. Ha a hangrendszerünk rendben van, és ha valamelyik zene típusú fájl ikonjára rávisszük
egérkurzorunkat, már el is kezdődik a lejátszás.
A hangerőszabályzótól jobbra egy borítékot látunk, itt a levelezést és a csevegő szolgáltatókat
állíthatjuk be. Tőle jobbra egy kis naptárt látunk, lakóhelyünket megadva ezt is testre szabhatjuk, de
Live módban még ezt sem érdemes megtennünk. Ugyanez igaz a tőle jobbra lévő (szintén
csevegéssel kapcsolatos) menüre is. A jobb felső sarokra kattintva kapjuk a menüt, melyből
leállíthatjuk, esetleg újraindíthatjuk rendszerünket.
A lenti tálca kevésbé zsúfolt, itt jelenleg meg az elindított programok egy-egy kis gombként. Jobb
sarkában található a „Kuka”, bal sarkában az asztalmegjelenítő, ami elrejti az asztalon lévő
alkalmazásokat. Mindkét funkció ismerős lehet a Windowsból.
Idegen lehet viszont egy, a grafikus felületű Linuxokon régóta használt, nagyon hasznos funkció. Ez
pedig a több asztal kezelése. A Kuka mellett található (alapértelmezés szerint) négy kis téglalap
(először a bal oldali az aktív, vagyis az aktuális) négy független asztalt jelképez. Próbáljuk ki:
indítsunk el egy programot, váltsunk egy másik asztalra (egy másik, nem aktív téglalapra kattintva).
Egy üres asztalra jutunk. Itt is elindíthatunk programokat. Tetszés szerint váltogathatjuk az aktív
asztalokat, az egérrel, vagy az Alt+Ctrl és jobb, esetleg bal kurzorvezérlők együttes lenyomásával.
És ha valami problémát észlelünk telepítéskor? Általában a hibaelhárítás nem tartozik a kezdők
tevékenységi körébe, de azért pár gondolatot elmondanék. Persze a Live üzemmódban működő
rendszert nem szoktuk elkezdeni javítgatni, de ha valami így nem működik, akkor feltelepítve se
nagyon fog, ha egyáltalán fel tudjuk rakni a rendszert ilyen körülmények között.
Az alapvető hardverelemek támogatottságával csak akkor szokott baj lenni (akkor sem mindig), ha
az adott eszköz nagyon új vagy speciális. Ha például nincs kép (fekete a képernyő, esetleg már az
indulási folyamatot sem láttuk) indítsuk újra a gépet és próbálkozhatunk a „Csökkentett grafikus
mód” használatával (az F4 nyomására jön elő a menü, amiből kiválaszthatjuk).
36
Normál (ps2-es) billentyűzet és egér minden bizonnyal rögtön használható lesz, bár nálam az USB-s
billentyűzetekkel vagy egerekkel sem volt gond soha. Egyes különleges gombok billentyűzeteken,
egereken nem biztos, hogy alapból működni fognak. Ám szerencsére internetes kereséssel,
fórumozással ezek az apró hiányosságok a leggyakrabban pótolhatóak.
Ha ethernet kábelen jön az internet (például a kábel-szolgáltató internet modemének vagy az ADSL
modemnek a számítógéphez csatlakozó része is ilyen /RJ45/), sok bajunk nem lesz vele.
Feltehetőleg menni fog minden beavatkozás nélkül. A wifi kártyák meghajtó programjaival lehetnek
gondok. Ha nem megy, keressünk rá a neten a típusára és a „Linux” szóra. Persze már a
hardverelemek típusának pontos meghatározása is többet feltételez a legalapvetőbb informatikai
ismereteknél. Végső esetben szinte mindegyik wifi kártyát be tudjuk üzemelni az ndiswrapper
programmal az eszköz windowsos driverét használva. (Ha majd megtanultunk programot telepíteni,
a tárolókban található ndisgtk programot felrakva egyszerűen használható grafikus felületet kapunk
az ndiswrapperhez.)
Általában elmondható: teljesen valószínűtlen, hogy egy hardver eszközt mi használunk először
Linuxszal. Az is valószínűtlen, hogy ha valami gond lenne, ne találnánk az Interneten róla valami
bejegyzést, ami legtöbbször a beüzemeléséhez is tartalmazza az elégséges információkat. Persze az
angol nyelv alap/középfokú ismerete előnyt jelent. De bátran használhatjuk a magyar Ubuntu
közösség fórumát is, mely az ubuntu.hu címen érhető el.
37
Feladatok
1. Végezzen MD5SUM ellenőrzést a letöltött ISO fájlon! Gyakorolja az ellenőrzést más,
ismert ellenőrző-összegű fájlon!
2. Az Ubuntu telepítő CD segítségével végezzen memóriatesztet gépén!
3. Keressen az Interneten magyar nyelvű, Ubuntu témájú blogokat!
4. Ismerje meg a http://www.ubuntu.hu honlapot, fedezze fel részeit, a Fórumot, a Blogokat!
5. Fedezze fel a több asztal funkció használatát, állítsa át az asztalok számát!
6. Keressen Ubuntu változatokat, melyeket gyengébb hardverű gépekre szántak! Mi a
különbség köztük és egy eredeti Ubuntu között?
38
7. Most már tényleg hozzákezdünk a 10.04-es Ubuntu
telepítéséhez
Ideális (és leggyakoribb) esetben a telepítés rendkívül egyszerű. Elöljáróban annyit mondanék róla,
hogy egyetlen helyen lehet elrontani, az a „hova” kérdése. Ha nem egy üres merevlemezre
telepítjük, hanem olyan helyre, ahol adataink vannak, legyen az bármilyen személyes
(dokumentumaink, filmjeink, zenéink, stb.) vagy éppen egy Windows rendszer, akkor azokat a
telepítés felülírhatja, tehát amik ott voltak, elveszhetnek. Ebben semmi meglepő nincs, bármilyen új
rendszer telepítése esetén ez a helyzet. Járjunk el tehát körültekintően, készítsünk biztonsági
mentést fontos fájljainkról.
Aki telepített már rendszert, akár Windowst, az tisztában van az ehhez szükséges elégséges tudással,
aki meg nem, egy Linuxot sem valószínű, hogy egyedül fog felrakni. Feltehetőleg megteszi valaki
helyette; rendszergazda, családtag, szomszéd Pistike.
Láthattuk hogy több, különböző úton is eljuthattunk a tényleges telepítésig. Kezdhettük rögtön a
CD indulása után a telepítéssel, vagy kipróbálhattuk először a Live funkciót, majd ott kattinthattunk
39
az Asztalon lévő „Ubuntu 10.04 LTS telepítése” ikonra. Mindegy hogy jutottunk el idáig,
telepítéskor ugyanazt utat fogjuk bejárni.
A telepítést hét (esetleg nyolc) részre oszlik, ahogy az menet közben is látszik. Az első lépés a
telepítés és a telepítés után felálló rendszer alapértelmezett nyelvének kiválasztása, amennyiben ez
idáig nem kerítettünk volna rá sort.
A második lépésben az időzónát állíthatjuk be. Ha Magyarországon tartózkodunk, nem nagyon
indokolja semmi, hogy változtassunk a magyar nyelvi beállítás után automatikusan felajánlott
időzónánkon. Ha más időzónában élünk, természetesen azt is könnyedén beállíthatjuk.
Nagy valószínűség szerint a harmadik lépésben sem kell változtatnunk a rendszer által felajánlotton.
Itt az automatikusan felismert billentyűzetkiosztáson változtathatunk, ha szükséges. Azért hasznos
lehet, ha az arra szolgáló szövegmezőben kipróbáljuk legalább az ékezetes betűk megjelenését,
megfelel-e az elvárásainknak.
A következőekben jön az egyetlen rész, ahol nagyot lehet hibázni, ez a particionálás. Ha
bizonytalanok vagyunk, itt mindenképpen kérjük gyakorlottabb segítségét. Az alapok nem Linux
specifikusak, bár semmiképpen nem tartoznak a számítógép mindennapi használatához szükséges
ismeretek közé.
40
8. Folytatjuk a telepítést, de előbb megismerkedünk a
partíciókkal, fájlrendszerekkel, illetve a linuxos
fájlstruktúrával
A 4. lépés a lemezhely előkészítéséről szól. A legkönnyebb dolgunk akkor van, ha egy üres, vagy
teljesen felhasználható merevlemezre telepítjük az Ubuntut. Ekkor a 25. ábrán látható helyzet áll
elő, ekkor kiválasztjuk a „Törlés és a teljes merevlemez felhasználása” lehetőséget és megyünk is a
következő lépésre a Tovább gomb megnyomásával. Ez egyszerű. A legtöbb esetben azonban ettől
bonyolultabb a helyzet.
Gyakran már van egy másik rendszer is a lemezen (általában valamilyen Windows). Ilyenkor a
lemezen lévő üres helyből csípünk le a Linux telepítéséhez. Ilyenkor célszerű körülnézni a használt
rendszerünkön, kicsit rendet csinálni, törölni (a Kukából is), amire nincs már szükségünk.
Semmiképpen ne hagyjuk ki a windowsos rendszer töredezettségmentesítését, még ha sokáig tart is!
Ezzel egybefüggővé tesszük a használt részeket, de az üres helyeket is. Így ez előnyére válik a régi,
de a telepítendő rendszerünknek is; az olvasófejnek kisebb utat kell majd megtenni a merevlemez
használata közben, ez gyorsítani fogja a lemezműveleteket. Ha járatosak vagyunk a
particionálásban, már Windows alól is kialakíthatunk egy üres partíciót a Linux részére. Valójában
ez nem szükséges, az Ubuntu telepítője menet közben is képes csökkenteni a használt partíciók
méretét, helyet csinálva a telepítendő rendszernek.
41
25. ábra: 4. lépés: Telepítés üres merevlemezre
De hogyan is képzelhetjük el a partíciókat? A merevlemezt használhatjuk úgy is, hogy nincs több
részre (partíciókra) osztva, hanem egy, osztatlan partícióval üzemel. Legtöbbször azonban több
részre osztjuk. Ilyenkor a részeket úgy tudják kezelni az operációs rendszerek, mintha azok külön
merevlemezek lennének; például a fájlok nem lóghatnak át az egyik partícióról a másikra. A
Windows külön betűjeleket ad a partícióknak, például: C, D, E, stb. Ahhoz, hogy egy partíciót
akármire is használhassunk, meg kell formázni, vagyis annak valamilyen fájlrendszert kell
tartalmaznia. A fájlrendszer gondoskodik arról, hogy az operációs rendszer milyen elv szerint tárolja
és rendezze a fájlokat a partíción. A Windowsok ma az NTFS fájlrendszert használják, Régebben a
FAT volt az elterjedt DOS-Windows alatt. A FAT-os fájlrendszerbe szervezett fájloknak például még
nem volt „tulajdonosa”, vagyis nem lehetett a fájlokat egyes felhasználók elől írásvédelemmel
ellátni, hogy csak egy példát mondjuk a hátrányukra. Valójában a FAT fájlrendszer még nem halt ki,
egy fejlesztett változata, a VFAT egyszerűsége miatt minden mobil adattároló kvázi-szabvány
fájlrendszere (pl. pendrive-ok, fényképezőgépek vagy mobiltelefonok memóriakártyái stb.). Minden
partíciónak pontosan egy fájlrendszer típusa van.
A Linux rendszerek saját fájlrendszereket használnak. Ma az Ubuntuk alapértelmezett fájlrendszere
az Ext4, ami egy modern, naplózó fájlrendszer. A naplózó fájlrendszer egy olyan fájlrendszer, amely
naplózza a változásokat egy fájlba, mielőtt beírná azokat a valódi fájlrendszerbe. Ez az eljárás
probléma esetén (például áramszünet miatti szabálytalan leállás) segít a fájlok helyes állapotba való
visszaállításában.
Még egy, speciális fájlrendszerrel meg kell ismerkednünk, ez a swap. A swap szó magyarul cserét,
42
26. ábra: 5. lépés: Particionálás saját kezűleg
ez esetben csereterületet jelent. A Windowsok is használnak ilyet, csak nem külön partícióra rakják,
hanem egy, a partíción található fájlba. Az a szerepe, hogy a rendszer a gyors de viszonylag kicsi
fizikai memóriát mindig optimálisan használja ki. Ennek érdekében a nem használt programok
memória tartalmát kiírja a diszk cserepartíciójára, így annak helyét a memóriában más, épp futó
programok vehetik át. Mikor újra használni akarunk egy programot, akkor azt a rendszer
automatikusan visszatölti a fizikai memóriába. Manapság, a fizikai memória relatív olcsósága miatt
egy átlagos konfiguráció esetén a swap-nek csak akkor van jelentősége, ha rendkívüli
memóriaigényű feladatokra használjuk a gépünket. A swap speciális partícióra, a swap partícióra
kerül. Minden más partíció adatpartíció.
Valódi, elsődleges partícióból legfeljebb négy lehet egy merevlemezen. Ha többre van szükségünk,
használhatunk kiterjesztett partíciót. A kiterjesztett partíció egy olyan elsődleges partíció, amely
nem fájlrendszert, hanem logikai partíciókat tartalmaz. Ily módon válik lehetővé négynél több
partíció használata.
Ha tehát van már (legalább) egy rendszer a merevlemezünkön, vagy csak nem akarjuk az Ubuntu
automatizmusára bízni a particionálást, a telepítési folyamat 4. lépésében válasszuk a „Partíciók
saját kezű megadása (haladóknak)” lehetőséget. Ekkor egy plusz lépést iktatunk be a telepítési
folyamatban, nem hét, hanem nyolc lesz innentől az összes lépések száma.
Itt néhány szót kell váltani a linuxos fájlstruktúra alapjairól. A számítástechnikában a fájlrendszerek
felépítése fa struktúrájú. Tehát vagy egy ún. gyökérkönyvtár, amibe fájlokat és könyvtárakat
rakhatunk. Aztán az így keletkezett könyvtárakba ismét fájlok és könyvtárak kerülhetnek, és így
tovább. A Linux és Windows fájlstruktúrájában az az egyetlen jelentős különbség, hogy míg
Windowson minden egyes meghajtónak (A, B, C, D, E, stb.) külön komplett fastruktúrája van, a
Unixoknak és leszármazottaiknak, így a Linuxnak is egyetlen fastruktúrája van. A különböző
meghajtók egy fastruktúrába csatolhatók le és fel. A csatolás azt jelenti, hogy az újonnan rendszerbe
integrált partíció tartalma a fájlrendszer egy könyvtárában elérhetővé válik. A különböző típusú
adatokat tartalmazó partíciókat általában tradicionális helyekre csatolják. Például ha berakunk egy
CD-t egy Ubuntus gépbe, annak a tartalmát a /media/cdrom könyvtárban fogjuk megtalálni. Ha a
rendszerünk egy formázott, fájlokat tartalmazó CD behelyezését észleli, azt automatikusan csatolja
az adott helyre. (Mivel a Linuxok maximálisan testre szabhatók, természetesen módosíthatjuk úgy
rendszerünket, hogy az ne csatolja automatikusan a behelyezett CD-t, pendrive-ot, esetleg
megváltoztathatjuk a csatolás helyét is.)
Szintén régi Unixos szokás, hogy a rendszer a számítógép hardverelemeire is úgy hivatkozik,
mintha azok is a fastruktúra részei lennének. Gyakorlatilag „álfájlokat” kezel, melyek az adott
43
27. ábra: Inkább készítsünk swap partíciót...
hardvernek megfelelő bejegyzések. Ezek az „álfájlok” a /dev könyvtárban (a „dev” a device
(eszköz) szó rövidítése) találhatóak. Például egy mai modern Linuxon a /dev/sda, a /dev/sdb, a
/dev/sdc és a /dev/sdd jelöli a meghajtókat. Ha léteznek partíciók a lemezen, azoknak is lesz
bejegyzésük a /dev könyvtárban. A /dev/sdb2 például a második meghajtó második partíciójára utal.
(Valójában eredetileg az „sd” SCSI Disk-et jelentett, az IDE meghatók eseten a jelölés hda, hdb, stb.
volt.)
Ha mindehhez hozzárakjuk még azt az információt, hogy a felhasználók saját könyvtárai a /home
könyvtárba kerülnek (vagyis a partíció csatolási pontját a /home-ra állítjuk), már mindent érteni
fogunk a 26. ábrából, ami egy egyedi particionálási tervet mutat. A /home könyvtár külön partícióra
rakása nem feltétlenül szükséges, sőt a swap partíció elhagyása sem főbenjáró bűn, bár ez utóbbitól
azért a rendszerünk stabilitása érdekében tartózkodjunk. Erre figyelmeztet a 27. ábrán látható üzenet
is, ha mégis megpróbálnánk swap partíció létrehozása nélkül továbblépni a telepítési eljárás során.
A külön home partíció létrehozása mellett szólhat, hogy így a rendszert könnyedén cserélhetjük
személyes fájljaink háborítása nélkül. Megjegyezzük, hogy kiszolgálókon ennél sokkal több
partíciót szoktak kialakítani, így elszeparálva a rendszer különböző részeit egymástól.
Mekkora helyet hagyjunk különböző partícióinknak? A legfontosabb a rendszerpartíció (a
gyökérkönyvtár jelölése a /) mérete. Ubuntu esetén az ajánlott minimum 4 GB szokott lenni, de ez
tényleg nagyon szűkös. Egy jól belakott rendszer mérete sok telepített program esetén akár 7 GB
fölé is kúszhat. Ezért én legalább 8 GB-ot javaslok, persze csak ha a /home könyvtár külön partíción
van. Ellenkező esetben nem szükséges számolgatni, ekkor a swap-en kívül egyetlen partíciót fog
használni Linuxunk.
Láttuk, hogy ajánlatos swap partíciót készíteni. Régen a swap méretét a fizikai memória méretének
kétszeresére kalibrálták. A mai rendszereken nem indokolt a fizikai memóriánál sokkal több swap.
Az is csak akkor, ha szeretnénk a rendszerünkkel a hibernálást használni. (Hibernáláskor a memória
tartalma a swap-be mentődik le.)
Ha van tehát 100 GB helyünk, amit a Linuxra szánunk (ez manapság nem is sok) egy olyan gépen,
amiben 2 GB memória van, akkor adjuk 2 GB-ot a swap-nek, 8 GB-ot a rendszerpartíciónak, 90-et
a home partíciónak.
Ha ezzel sikeresen kialakítottuk a merevlemez kívánt felosztását – ügyelve közben, hogy megtartani
kívánt partícióinkat nehogy felülírjuk – tovább is léphetünk. A változások ilyenkor még nem
hajtódnak végre, ha meggondoljuk magunkat, még nem késő.
Ha a merevlemezt korábban már teljesen belakta egy rendszer, mindenképpen át kell méretezni
44
28. ábra: Utolsó figyelmeztetés partíció átméretezése előtt
legalább egy partíciót. Egy korábbi rendszer jelenlétét érzékelni fogja a telepítő, a 4. lépésben meg
fog jelenni egy „Telepítés egymás mellé és az indítandó kiválasztása rendszerindításkor” választási
lehetőség is. Ez mindenképpen jó opció lehet, de ha erre az automatikus megoldásra sem akarjuk
magunkat rábízni, újra a „Partíciók saját kezű megadása (haladóknak)” irányt kell választanunk.
Akár így, akár úgy, átméretezés előtt figyelmeztetést kapunk, lásd a 28. ábrát. Ez az az első lépés,
ahol egy rossz döntéssel visszavonhatatlan károkat okozhatunk. Járjunk el igen körültekintően! Ha
nem vagyunk biztosak magunkban, kérjünk segítséget! Az átalakítások előtt mindenképpen
készítsünk mentést hasznos adatainkról!
45
9. Megismerkedünk egy különleges felhasználóval, és
befejezzük a telepítést
Ha sikerrel kialakítottuk az új rendszer helyét, lépjünk tovább. A következő lépésben néhány
adatunkat kell megadnunk. Adjuk meg nevünket – itt gyakorlatilag bármilyen karaktereket
használhatunk, ékezeteseket is – és a felhasználói nevünket. A felhasználói név kötöttebb, a
rendszer nem enged, de nem is ajánlatos akármilyen karakter használata. Nem kezdődhet számmal,
nem tartalmazhat nagybetűt, ékezetes betűt, szóközt, egyéb különleges karaktert.
Ez a felhasználó, melynek az adatait megadtuk, jogosult lesz rendszergazdai teendők ellátására, de
nem automatikusan. Vagyis nem lesz rendszergazda, de joga lesz azzá válni, ha szükséges. A
telepítés után további felhasználókat is felvehetünk a rendszerbe, ezek különféle jogkörökkel
bírhatnak; lehetnek egyszerű felhasználók, de őket is feljogosíthatjuk rendszergazdai jogokkal. A
jelszónak gyakorlatilag bármilyen nem nulla hosszúságú karaktersorozatot elfogad a rendszer,
46
legfeljebb nem ajánlja. Nagyon ajánlott legalább a rendszergazdai jogokkal rendelkező
felhasználóknak erősebb jelszót választani. Ezt a legegyszerűbben két össze nem illő szó és néhány
szám, írásjel egymás után fűzésével érhetjük el úgy, hogy meg is tudjuk jegyezni.
A rendszerünknek is nevet kell adnunk, a felhasználónévhez hasonló megkötésekkel, bár ez
kezdődhet számmal és tartalmazhat nagybetűket is. Itt dönthetjük el azt is, hogy a rendszer
47
31. ábra: Elindult a tényleges telepítés
30. ábra: Ha több merevlemez van a gépben...
megengedje-e az automatikus bejelentkezést a most megadott felhasználónak. Ennek akkor lehet
értelme, ha egyedül használjuk a gépet, és más személy nem fér hozzá fizikailag a számítógéphez
(például egy kollégiumi szobában nem javasolt).
A telepítési adatok beállításának végére értünk. Egy rövid áttekintést láthatunk az eddig
beállítottakról, illetve a „Haladó...” gomb megnyomása után beállíthatjuk azt is, hogy az a kis
program (a GRUB), ami több rendszer használata esetén az indulásakor lehetőséget ad a betöltendő
rendszer kiválasztására, melyik merevlemez speciális részére (Master Boot Record-jába, rövidítve
MBR) vagy melyik partícióra kerüljön (lásd 30. ábra). Ennek akkor a legnagyobb a jelentősége, ha
több merevlemezünk van a gépben. Hálózati proxy beállítására igen ritkán, például céges tűzfal
mögötti telepítés során van szükség, ha erre nincs szükségünk, a kitöltetlen részt hagyjuk nyugodtan
üresen.
Ha most a „Telepítés” gombra kattintunk, a telepítés tényleges része fog elkezdődni. A korábban
beállítottaknak megfelelően létrejönnek a megfelelő méretű és típusú partíciók, a telepítendő fájlok
rámásolódnak a diszkre.
A telepítés közben tájékoztatást kaphatunk a rendszer működéséről, néhány felhasználói programról
(lásd 31. ábra). Az ablak alján láthatjuk, hol tart a telepítési folyamat. Ha beüzemelt hálózati
kapcsolattal telepítünk, a telepítés vége felé a hiányzó nyelvi fájlok is letöltődnek. Legvégül a
hardver konfigurálásával befejeződik a telepítés.
Ha minden készen van, újra kell indítanunk a gépet. Ez után vehetjük birtokunkba a feltelepített
rendszert.
48
32. ábra: Ennyi volt a telepítés
Feladatok
1. Lépjen be a saját könyvtárból nyíló Minták könyvtárba és nézze meg az ott található
különböző formátumú fájlokat, próbálja ki a médiafájlok lejátszását (egyszerűen csak
kattintson rájuk kétszer)!
2. (Haladóknak!) Szereljen be a gépébe egy nem használt diszket (lehet akár csak 10 GB-os is)
és próbálkozzon a particionálással, telepítéssel. Szerencsés, ha a valódi adatokat tartalmazó
merevlemezt a teszt idejére kiköti, így biztosan nem fog kárt tenni benne. Ha mégis benn
hagyja, akkor készítsen róla mentést! Jobb, mintha az értékes adatainkat tartalmazó
adattárolót törölnénk véletlenül.
• Futtasson le egy átlagos telepítést!
• Telepítse úgy az Ubuntut, hogy legalább három nevezetes könyvtár (pl. /usr) külön
partícióra kerüljön!
• Formázza a partíciókat eddig még nem használt típusúakra! Próbálja meg a rendszert
FAT, aztán NTFS, és egyéb elérhető formájú partíciókra telepíteni! Tapasztal-e
különbséget a telepítés, esetleg néhány perc használat során?
3. Töltse le az Ubuntu telepítő DVD-s változatát! Ellenőrizze az MD5SUM összeget, majd
telepítse fel a rendszert! Mi a különbség a CD-s és a DVD-s változat között?
4. Telepítse az Ubuntut swap partíció nélkül! Tapasztal-e valami rendellenességet nagy
memóriahasználat esetén (pl. óriás méretű kép – legalább 4000x4000-es – letöltése az
internetről és szerkesztése)?
49
10. Sorra vesszük, hogy milyen teendőink vannak
közvetlenül telepítés után. Megismerkedünk a
csomagkezelés alapjaival. Új felhasználót hozunk létre
Tehát újraindítottuk a gépet, eltávolítottuk a telepítő CD-t, ha kell, gondoskodtunk róla, hogy a
rendszer a merevlemezről töltődjön be. Ha több merevlemez van a gépben, azt is be kell állítanunk
a BIOS-ban, hogy arról a merevlemezről bootoljunk, melyre a rendszerbetöltő program települt.
A legutóbbi Ubuntu kiadásoknál nagy gondot fordítottak arra, hogy a rendszer indulási és leállási
folyamatát jelentősen felgyorsítsák. Így ma egy átlagos gépen a boot folyamatnak egy percen belül
végbe kell mennie. Saját gépemen – automatikus bejelentkezés esetén – 55 másodpercet mértem, de
ebből 20 másodperc a BIOS betöltődése volt, vagyis az Ubuntu 35 másodperc alatt teljesen
betöltődött. Tehát nem csak egy részleges rendszer indult el, hanem ekkorra minden hardvereszköz
és szoftver rendelkezésre állt. A Windows rendszereken ugyanis azt a pszichológiai trükköt
alkalmazzák, hogy ha a grafikus felület már betöltődött, a felhasználó azt hiszi, hogy a betöltési
folyamatnak vége. Valójában számos hardverelem akkor még nem használható, tehát a rendszer
betöltődése meg nem fejeződött be, a háttérben folytatódik.
50
Az Ubuntu bootideje versenyképes a többi ma használt rendszerével. A leállítás is gyors, 5
másodperc körüli mindössze.
Ha újonnan telepített rendszerünk betöltődött, első dolgunk legyen a rendszer frissítése. Ez a
frissítés gyakorlatilag a rendszer megjelenése (például ez az Ubuntu 10.04 LTS esetén 2010 április
29.) óta kiadott – leginkább biztonsági okból kiadott – szoftverfrissítéseket tartalmazza. Bár ezen
frissítések végrehajtása nem kíván mély ismereteket, mindössze pár kattintást, hogy jobban
megismerjük rendszerünk felépítését, ismerkedjünk meg a csomagokkal és a csomagkezeléssel.
Ahogy már említettük, a Linux valójában csak a rendszermag, míg amikor egy Linux rendszerre
gondolunk, nem csak ez jelenik meg előttünk, hanem egy teljes, használható rendszer. Az Ubuntu
feltelepítése után nem egy csupasz rendszert kapunk. Nem úgy, mint egy Windows rendszer
telepítése után. Ha körülnézünk az „Alkalmazások” menüben, láthatjuk, hogy irodai
programcsomagtól kezdve, a képszerkesztőn, játékokon át a hangrögzítőig sok remek program áll
rendelkezésünkre.
Szinte minden Linux disztribúció – így az Ubuntu is – a programokat csomagokba szervezi. A
felhasználói programok legtöbbször úgynevezett bináris csomagokban találhatóak. Egy ilyen
csomag egy tömörített fájl, amiben benne van a program minden része; a futtatható (bináris)
állomány, a különböző konfigurációs fájlok, dokumentáció, stb. De a csomag nem csak ezeket a
fájlokat tartalmazza, hanem egyéb információkat is, például, hogy hova települjenek (másolódjanak
be) az egyes fájlok, valamint szükséges-e egyéb szoftver a program futásához. Ha igen, a
csomagkezelő a csomag telepítésekor azokat – az úgynevezett függőségeket – is ellenőrzi, és ha
szükséges, telepíti. Ehhez azonban léteznie kell egy adatbázisnak is, amely számon tartja, hogy
mely csomagok vannak már telepítve, egyáltalán milyen csomagok vannak. Ez az adatbázis a
rendszer telepítésekor felkerül a gépre és azonnal használhatóvá is válik. Persze az összes
használható csomag természetesen helyhiány miatt nem fér el a telepítő CD-n. Minden
disztribúciónak létezik egy hatalmas tárolója (repository, röviden repo), valamint általában ennek
sok másolata – úgynevezett tükre, mirrorja – szerte a világban. Innen töltődnek le az alaptelepítés
után igényelt csomagok és azok frissítései is. A mai modern Linux rendszerek feltételezik az
internetes kapcsolat jelenlétét. Internetkapcsolat híján esetleg meggondolandó CD helyett DVD-t
használni telepítőmédiaként.
51
Az Ubuntu (és a legtöbb Linux változat), valamint a Windows rendszerek között a legnagyobb
eltérés a programok telepítésében és eltávolításában van. A Windows legtöbb alkalmazása saját
telepítési és eltávolítási eljárást használ (még ha erre van is bizonyos szabvány, ezt sajnos sokan
nem tartják be). Van olyan program, amely figyel önmaga frissítésére (például a népszerű szabad
szoftver böngésző, a Firefox), de sajnos van olyan, amelyik nem. A nem Microsoft által készített
telepített alkalmazások frissítése tehát nem az operációs rendszer szintjén történik. Ezért nincs
egységes koncepció frissítésükre, így az akár már néhány program mellett is nehézkessé válhat.
Ezzel ellentétben a Linuxok, így az Ubuntun használható programok frissen tartása egyszerű feladat
52
36. ábra: Új felhasználó nevének és felhasználói nevének megadása
35. ábra: Adminisztrációhoz meg kell adni a jelszavunkat.
Ez csak akkor működik, ha jogosultak vagyunk
rendszergazdai teendők ellátására
és a felhasználók kényelme érdekében teljesen automatizált.
A telepítés utáni első indításkor (már néhány nappal a megjelenés után is) biztosan lesz frissítendő
csomag, amire a csomagkezelő már néhány perc után figyelmeztetni fog minket. A frissítést csak
rendszergazdai teendők ellátására felhatalmazott felhasználó végezheti el. A telepítéskor megadott
felhasználó ilyen. Jelenleg egyetlen felhasználó létezik a rendszerben.
További felhasználókat a „Rendszer” → „Adminisztráció” → „Felhasználók és csoportok”
menüpontjában vehetünk fel. Kattintsunk a „Hozzáadás” gombra. Rendszergazdai szintű
tevékenységhez azonban – így ehhez is – hitelesítésre van szükség. Ez azt jelenti, hogy ha ilyen
tevékenység elvégzéséhez érkeztünk, a rendszer kérni fogja a saját jelszavunkat, lásd a 35. ábrát.
Ha megadtuk – és jogosultak is vagyunk rendszergazdai teendők ellátására, ami első
felhasználóként garantáltan így lesz –, megnyílik az új felhasználó létrehozására szolgáló első
ablak.
Ha kitöltöttük, a következő ablakban a jelszót állíthatjuk be, illetve megadhatjuk, hogy akarjuk-e,
hogy a rendszer ne kérjen jelszót ezen felhasználó bejelentkezésekor. Ez az ablak szolgál a
későbbiekben a felhasználó jelszavának megváltoztatására is.
Ez után néhány egyéb adatot is megadhatunk, illetve megváltoztathatunk – bár ez nem kötelező.
Ugyanezen ablak „Felhasználói jogosultságok” fülén adhatjuk meg, hogy akarunk-e a
felhasználónak lehetőséget adni a rendszer adminisztrációjára. Az átlagos, napi szintű
felhasználáshoz ez nem szükséges, sőt, fölösleges biztonsági kockázatot jelent.
53
Létrehoztuk hát a kívánt felhasználókat. Akik megfelelő joggal rendelkeznek, adminisztrálhatják a
rendszert. Valójában nem rendszergazdák; csak azzá válhatnak jelszavuk megadásával, ha
szükséges. Felhasználókat törölhetünk, létrehozhatunk. Egy dologra kell csak figyelnünk; mindig
kell lenni legalább egy olyan felhasználónak, akinek joga van rendszergazdai teendők ellátására.
54
39. ábra: Jogosultságok beállítása
38. ábra: Felhasználóváltás,
leállítás, stb.
Kijelentkezni, felhasználót váltani a jobb felső sarokban lévő ikonra kattintva megjelenő menüből
lehet. Nagyon hasznos funkció a „Vendég-munkamenet”. Ahogyan az a nevéből is kitalálható,
akkor érdemes használni, ha valaki csak kölcsönkéri a gépünket, nem akarjuk, hogy teljes jogú
felhasználója lehessen. Ez a „Vendég-munkamenet” egy korlátozott jogkörű, ideiglenes fiók,
melynek adatai nem őrződnek meg kilépés után.
Végezzük el a rendszer frissítését! Adminisztrátori jogkörrel rendelkező felhasználóként belépve
vagy automatikus értesítést kapunk a frissítés szükségességéről, vagy nem várjuk ezt meg, magunk
lépünk a tettek mezejére. Kattintsunk a „Rendszer” → „Adminisztráció” → „Frissítéskezelő”
menüpontra. Könnyen lehet, hogy már most látunk frissítendő programokat, de kattintsunk először
az „Ellenőrzés” gombra. Ekkor a rendszer kérni fogja a jelszavunkat. Ha megjelentek a telepítendő
frissítések, kattintsunk a „Telepítés” gombra.
Telepítéskor letöltődnek a csomagok egy tárolóból és automatikusan lecserélik a régieket. Bár
kezdőknek nem ajánlott, részletesen szabályozhatjuk, mely frissítések töltődjenek le és konkrétan
55
40. ábra: Most van mit frissíteni
mely tárolókból. Mindezt a „Rendszer” → „Adminisztráció” → „Szoftverforrások” menüpontban
állíthatjuk, azonban az egyszeri felhasználónak az alapértelmezett beállítások is megfelelőek
lehetnek. Megfigyelhetjük, hogy még rendszer-adminisztrációs tevékenység, esetleg
programtelepítés után is csak ritkán kell újraindítani a linuxos gépet. Általában csak akkor, ha a
kernel megváltozik. Programfrissítés esetén ez azt jelenti, hogy csak akkor, ha a kernel frissült.
Míg Windows telepítése után elővesszük CD-inket, DVD-inket, illetve vadászgatunk az Interneten
telepítendő szoftverekért, Ubuntun elegendő (néhány kivételtől eltekintve, melyekről szó lesz a
későbbiekben) a csomagkezelőt igénybe vennünk. A legegyszerűbben az Ubuntu szoftverközpontját
használhatjuk. Kattintsunk az „Alkalmazások” → „Ubuntu szoftverközpont” menüpontra. Itt
kategóriákba gyűjtve tallózhatunk több tízezer program körött. A programok telepítése – leírást,
képernyőképet is láthatunk a szoftverekről – mindössze egy kattintás, akárcsak a telepített
programok eltávolítása.
Valójában számos egyéb módszer létezik egy Ubuntu frissítésére, programtelepítésre, eltávolítására.
Szintén kényelmes, grafikus felületű, változatos keresési funkciókkal ellátott csomagkezelő felület a
Synaptic. („Rendszer” → „Adminisztráció” → „Synaptic csomagkezelő”). Mi itt most csak a
legegyszerűbbet ismertettük, azt is csak vázlatosan.
Illik tudni azonban, hogy a Linuxok igazi erejét a parancssorból – grafikus felület nélkül –, esetleg
távolról intézett teljes körű rendszer-adminisztráció lehetősége adja.
56
41. ábra: A szoftverközpont egyszerűen használható programtelepítő és eltávolító
Feladatok
1. Próbálja ki a Vendég munkamenetet!
2. Vegyen fel egy új felhasználót, akinek megengedi rendszere adminisztrációját!
3. Szüntesse meg az eredeti, adminisztrációs joggal rendelkező felhasználó adminisztratív
jogait!
4. Állítsa át az alapértelmezett hátteret, témát!
5. Keressen háttereket, témákat, ikonkészleteket az http://ubuntu-art.org és a
http://gnome-look.org/ címeken. Telepítse fel néhányukat!
6. Keressen érdekes szoftvereket a Szoftverközpontban, és telepítse fel azokat!
7. Próbálja ki a Synaptic csomagkezelőt!
57
11. Zárt forráskódú meghajtók és egyéb programok
telepítése
A linuxos rendszerek, így az Ubuntu felhasználói is leginkább nyílt forráskódú programokat
használnak. Előfordul azonban, hogy nem, vagy csak kényelmetlenségek árán tudnánk nélkülözni
bizonyos zárt forráskódú programokat.
Ezen programok egyik típusa a meghajtók (driverek). Ezek a programok felelősök a hardverelemek
és az operációs rendszer kapcsolatáért. Bár Linux alá a legtöbb meghajtó nyílt forráskódú (és része
a rendszermagnak), előfordul, hogy zárt forráskódú meghajtóprogram érhető el bizonyos
hardverelemekhez. Ilyenek például az NVIDIA videokártyák, melyekhez léteznek ugyan nyílt
forráskódú driverek, azonban a jobb teljesítmény érdekében sokan a gyártó által biztosított zárt
meghajtóprogramot használjuk. Mivel jogi okok miatt a telepítőlemez nem tartalmazhatja az
NVIDIA hivatalos gyári driverét, le kell azt töltenünk a gyártó honlapjáról. Illetve le kellene, ha az
Ubuntu készítői nem találtak volna erre kényelmesebb megoldást.
Ugyanis ha rendszerünk észleli, hogy olyan hardvereszközünk van, melyhez zárt forráskódú
meghajtót tud telepíteni, a felső tálcán egy kis ikon és egy üzenetbuborék fogja ezt jelezni (lásd a
42. ábrát). Az „Eszközmeghajtók” ablakot megnyithatjuk a kis ikonra kattintva, de a „Rendszer” →
„Adminisztráció” → „Eszközmeghajtók” a menüből is. A Telepítés elvégzése után érdemes ezeket a
meghajtókat a rendszerre beüzemelni. Ha több verzió is elérhető valamely eszköz meghajtóiból,
válasszuk az ajánlottat, esetleg a legújabbat.
Szinte biztosan előfordul majd, hogy olyan, zárt technológiát használó médiafájlt akarunk lejátszani
(MP3, AVI, MPEG), amely lejátszásához szükséges dekódoló modul jogi okok miatt nem
kerülhetett rá a telepítő CD-re. Ez sem komoly gond, probléma nélkül telepíthetjük, és a magyar
jogrend szerint nyugodtan használhatjuk is őket. Az Ubuntuban nagyon ügyesen kezelik a helyzetet,
ha szükségünk lenne valamilyen zárt technológiára, a rendszer ezt felismeri és felajánlja a
szükséges csomagok telepítését.
58
59
43. ábra: Zárt eszközmeghajtók beüzemelése
Természetesen minden médiafájl típus lejátszása előtt csak egyszer kapunk ilyen üzenetet, miután a
szükéges bővítmény telepítését végrehajtjuk, többé nem lesz ilyen. Lehetőségünk van az összes
ilyen típusú kiegészítés egyszerre történő telepítésére is. Ehhez telepítsük az „Ubuntu korlátozott
extrák” elnevezésű csomagot. Ha a szoftverközpontban rákeresünk a „korlátozott” szóra, meg is
találjuk.
Kicsit körülményesnek tűnhet, hogy így kell utólag telepíteni olyan, ma már természetesnek tűnő
dolgokat, mint egy médialejátszó MP3 támogatása. Erre az USA-beli törvények szigorúsága miatt
van szükség. Ha valaki nem akar még ennyit sem vesződni a telepítés kiegészítésével, ajánlhatom
esetleg a Linux Mint disztribúciót (http://www.linuxmint.com/), esetleg a Kiwi Linuxot
(http://www.kiwilinux.org/kiwi/hu/). Mindkettő Ubuntu származék (angolul „flavor” az ilyen
Ubuntu alapú rendszerek gyűjtőneve), hasznos kiegészítésekkel, az utóbbi még előtelepített teljes
magyar nyelvi támogatást is tartalmaz. Ezek és ehhez hasonló Ubuntu leszármazott disztribúciók (a
dizájnon kívül) jellemzően nem tartalmaznak semmi olyat, amit egy alap Ubuntura ne tudnánk
magunk is telepíteni. Hasznosak lehetnek azonban türelmetleneknek, illetve olyanoknak, akik még
minimális energiát sem akarnak a telepítés finomhangolásába ölni. Esetleges hátrányuk lehet a
mögöttük lévő kisebb fejlesztőbázis. Ezek a partizán-projektek könnyebben kifulladhatnak,
elhalhatnak. Természetesen jó is kisülhet az ilyen kezdeményezésekből, hisz ne feledjük, hogy az
Ubuntu is hasonló módon jött létre a Debian nyomdokain.
60
45. ábra: Érdemes telepíteni a „korlátozott extrákat”
12. Megnézzük, hogyan telepíthetünk, futtathatunk még
programokat Linuxon
Az átlagfelhasználó az összes fontosabb szoftverkategóriában (ez alól talán csak a videoszerkesztés
a kivétel) garantáltan meg fogja találni a célnak megfelelő, használható programot. A legtöbb
esetben nem ugyanazt, amit Windows alatt használt, de hasonló funkciójút és tudásút biztosan.
Ha egy programról azt mondjuk, hogy elérhető, vagy natívan fut Linuxon, akkor az általában azt
jelenti, hogy a forráskódját le lehetett fordítani Linuxon, lehetett belőle futtatható, úgynevezett
bináris programot készíteni. Zárt forráskódú program esetén ezt természetesen csak a tulajdonos
munkatársai tehetik meg. Sok zárt kódú programnak nincs linuxos változata. Ennek legtöbbször az
az oka, hogy olyan eszközökkel, olyan módszerekkel készítették őket, melyek erősen kötődnek
(általában) a Windows operációs rendszerhez. Az is lehet, hogy egyszerűen csak nem látja úgy a
jogtulajdonos, hogy megérné időt, energiát, tehát pénzt fektetni a linuxos változat elkészítésébe.
Nem is beszélve arról, hogy rengetegféle Linux változat van, és az egyes disztribúciók különböző
kiadásai is lényeges eltéréseket mutathatnak, tehát a kiadott „linuxos változat” sem működhet
61
automatikusan minden Linux rendszeren. Hasonló problémák merülhetnek fel a zárt
eszközmeghajtókkal kapcsolatban is.
Nyílt forráskódú programokkal általában kevesebb ilyen jellegű probléma merül fel, itt nem
függünk a kód tulajdonosától, bárki megpróbálhat linuxos binárist fordítani rendszeréhez. Ez
általában haladóknak való feladat, de ha sikerül előállítani a natív kódot, az eredményt legtöbb
esetben bárki használhatja.
Ha egyáltalán nincs linuxos változat az adott programból, először érdemes hasonló funkciójú
szoftverek után nézni az Ubuntu tárolóiban, használva például az Ubuntu szoftverközpontot.
Nagyon gyakran találunk majd használható alternatívát. Kezdő linuxos felhasználók sokszor esnek
abba a hibába, hogy megszokott windowsos programjaik pontos mását keresik Linuxon. Ez a
legtöbb esetben csak frusztrációt okozhat. Azt kell megértenünk, hogy ez egy más rendszer, más
programokkal – és a mai Linuxokon ez akármennyire is nem szembeötlő első ránézésre – más
filozófiával.
Ha mindenképpen ragaszkodunk valamely windowsos programhoz, és semmilyen használható
pótlékot sem találtunk a natív linuxos programok között, még mindig lehet esélyünk. A segítség
62
47. ábra: A Wine beállítása
neve: Wine. Ez egy olyan program, melyet a célból hoztak létre, hogy Linuxon tudjunk futtatni
Windows alá írt programokat. Gondoljunk bele, ha ez a megoldás tökéletes lenne, a legtöbb
embernek, cégnek egyáltalán nem lenne szüksége Windowsra, így annak licencének megvásárlására
sem.
De a helyzet nem ennyire fényes. A Windows minden változata zárt forráskódú, és egy operációs
rendszer nagyon nagy bonyolultságú szoftver. A zártság miatt pedig a Wine fejlesztők sokszor csak
találgathatnak, mit és hogyan kellene megoldaniuk. A feladat nehézsége ellenére a Wine sok esetben
meglepően jól teljesít, gyakran nem is tudunk különbséget tenni, hogy most eredeti Windows alatt,
vagy Wine alatt fut a program.
Nem hallgathatjuk el azonban a problémákat sem. A programok gyakran kisebb funkcionalitásbeli
gondokkal küzdenek Wine alatt, de az is lehet, hogy egyáltalán nem indulnak el. Ekkor sem
reménytelen azonban a helyzet (például eredeti windowsos dll-ek használata sokat segíthet), de ez
már a buherálás szürke (az érintettek szerint arany) zónájába tartozik. Ettől azonban a legtöbb
felhasználó – érthetően – ódzkodik, ők csak használni szeretnék a gépüket, nem szerelgetni. Akik
mégis vállalják a nehézségeket, a témában sok információt gyűjthetnek különböző fórumokon.
A Wine a szokott módon telepíthető a szoftverközponton keresztül. Telepítés után indítóikonját az
Alkalmazások menüben találjuk. A Wine néhány fontosabb tulajdonságának beállítására is
lehetőségünk van. A beállítóközpontot szintén a menüből indíthatjuk el. Ha a futtatni kívánt
program több Windows verzión is telepíthető, a Wine konfigurációjában érdemes a legegyszerűbb,
legrégebbi változatot választani (lásd a 47. ábrát).
Maga a windowsos program futtatása egyszerűen úgy történhet, hogy kétszer rákattintunk annak
ikonjára, úgy ahogy Windowson is tennénk. Előfordulhat, hogy nem indul el a program, hanem a
48. ábrán látható – sajnos angol nyelvű – üzenetet kapjuk, ami azt jelenti, hogy a programnak
engedélyeznünk kell a futtathatóságot. Ez egyszerűen úgy történik, hogy a program ikonjára az egér
jobb gombjával kattintunk, a felbukkanó ablakban rákattintunk a „Tulajdonságok” menüpontra,
majd a „Jogosultságok” fülön, belekattintva pipát rakunk a „Fájl végrehajtásának engedélyezése
programként” szöveg melletti kis négyzetbe (lásd a 49. ábrát).
Ha ezután újra próbálkozunk a program futtatásával, már valószínűleg elindul a programunk. De
biztosat előre nemigen lehet tudni. Általában elmondhatjuk, hogy azon speciális programok, melyek
futtatására felkészítették a Wine-t, jól működnek, a többi program esetén azonban szerencsére is
szükségünk lehet. Hogy melyik nevezetesebb program esetén mit várhatunk, arról a Wine honlapján
(http://www.winehq.org) tájékozódhatunk. Több fontos projekt épül a Wine kódbázisára.
63
48. ábra: Ilyenkor a programnak engedélyeznünk kell a futtathatóságot
Kiemelném a két legfontosabbat, melyek egyébként nem ingyenes szoftverek. Az egyikük a
Transgaming terméke, a Cedega (http://www.cedega.com), amely windowsos játékok linuxos
futtatására specializálódott, míg a Codeweavers (http://www.codeweavers.com) Crossover Linux
nevű programjával elsősorban az irodai programok (MS Office, Adobe Photoshop, Lotus Notes,
stb.) futását biztosítja Linux rendszereken. Nem biztos, hogy minden esetben lényegesen többet
tudnak, mint az ingyenes Wine, legfeljebb megkímélnek minket a fórumok turkálásától és a
„barkácsolástól”.
Ha sehogy nem jártunk sikerrel, lehetőségünk van még valamilyen virtuális gép használatára.
Szükségmegoldás lehet ez akkor, ha két (vagy több) operációs rendszert akarunk használni
egyszerre, lényegileg egy időben, egy gépen. Ekkor egy virtuális gépre (ami a valódi gépen futó
szoftver) kell feltelepíteni a vendég rendszert, amely nem is fogja észrevenni, hogy nem közvetlenül
a hardverrel érintkezik. Így telepíthetünk Windows alá Linuxot vagy fordítva, esetleg könnyedén,
particionálás nélkül kipróbálhatunk más, egzotikus rendszereket is. Jó tudni azonban, hogy a
virtuális gépek lefoglalják a rendszer erőforrásait, így gyengébb gépeken nem, vagy csak nagyon
lassan futnak. Gondoljunk arra, hogy ha egy Ubuntu alatt akarjuk a Windows 7-et és mondjuk az új
Ubuntu kísérleti (például béta) változatát egyszerre futtatni, akkor ezen három rendszer együttes
memóriahasználata több gigabájt lehet, így ennyi fizikai memóriát a (nem virtuális) gépünknek
tartalmaznia kell.
Több ilyen virtuális gép szoftver is elérhető. Talán a legismertebb és legelterjedtebb a régóta piaci
64
49. ábra: Engedélyezzük a program futtatását
résztvevő VMware termékcsalád.
A VMware Player (http://downloads.vmware.com/d/info/desktop_downloads/vmware_player/3_0)
egy zárt forráskódú, de ingyenes szoftver, amellyel virtuális gépet készíthetünk és használhatunk.
De használhatjuk az Ubuntu tárolóiban is megtalálható Oracle terméket, a Virtualbox-ot is. Ez két
változatban érhető el. A tárolóban található nyílt forráskódú, de letölthetjük a kissé nagyobb tudású
zárt, de még mindig ingyenes változatot (http://www.virtualbox.org/wiki/Downloads).
Nem akarunk ekkora kitérőt tenni, így részletesebben nem tárgyaljuk a virtuális gépek beüzemelését
és használatát, de nem túl bonyolult dologról van szó. Hasznos eszközök, használatuk elterjedőben
van, bár nem elsősorban az otthoni felhasználók körében.
65
50. ábra: Virtualbox: Windows XP bootol Ubuntu alatt
Feladatok
1. Telepítse és konfigurálja a Wine programot. Próbálja ki néhány egyszerű windowsos
program futtatását a Wine segítségével!
2. Telepítse a VMware Player windowsos és linuxos változatait is! Keressen az Interneten
szabadon letölthető Vmware virtuális gépet és próbálja ki!
(A http://www.vmware.com/appliances/ címen – kategóriákba szedve – hatalmas kínálatot
talál.)
3. Telepítse a Virtualbox windowsos és linuxos változatait is! Telepítse az Ubuntu aktuális
változatát a windowsos Virtualbox alól! Telepítse Virtualboxban az Ubuntu fejlesztői
változatát!
4. Telepítse és próbálja ki a Crossover Linux szabadon letölthető verzióját!
5. (Haladóknak!) Telepítse az Ubuntut pendrive-ról!
66
13. Saját mappánk és az Ubuntu könyvtárszerkezete
Valójában a könyvtárszerkezet témája nem igazán Ubuntu-specifikus, hiszen a legtöbb Linux
rendszeré is ilyen, vagy nagyon hasonló. A főbb könyvtárak helye, elnevezése a Unixos hőskortól
kezdve adott. A DOS-Windows rendszerek könyvtárszerkezetéhez képest azonban nagy a
különbség, így hogy eligazodjunk benne, jó ha legalább az alapokat áttekintjük.
Először induljunk ki a mi kis világunkból, ott nézzünk körül! Ezután rendszerszinten is szemlélődni
kezdünk.
Minden felhasználónak van egy saját mappája, amibe alapértelmezés szerint csak neki van írásjoga.
Ebbe másolhat, menthet, ebben hozhat létre fájlokat, könyvtárakat. Az Ubuntu fejlesztői
előkészítettek számunkra néhány könyvtárat ezen belül, ezek nevei magukért beszélnek:
Dokumentumok, Zenék, Képek, Videók. Természetesen nem kötelező ezeket a sugallt célra
használni, de miért is ne tennénk.
67
Az Asztal nevű könyvtár ténylegesen az asztalunk tartalmát tárolja; az asztalra rakott fájlok itt
találhatóak a könyvtárstruktúrában és az ebbe a mappába rakott fájlok meg is jelennek az asztalon.
A Saját mappánkba mentődnek a felhasználói programok egyéni konfigurációs fájljai, ezek
általában a program első futtatásakor jönnek létre, és személyes beállításainkat tartalmazzák. A
konfigurációs állományok jellemzően rejtett fájlok, sokszor rejtett könyvtárakban vannak, melyek
alapértelmezés szerint nem látszanak a fájlböngésző alatt, csak akkor, ha erre utasítjuk a rendszert.
Ha például az 51. ábrán a Saját mappára kattintunk, a Nautilus nevű fájlkezelőt indítjuk el, aminek
működése teljesen hasonló a Windows rendszereken megismertéhez.
Ha belenézünk a Minták könyvtárba, különféle fájlokat láthatunk, melyek meg is nyithatunk. Így
látni fogjuk, milyen típusú programokat milyen alapértelmezett szoftverek kezelnek. Figyeljük meg,
hogy néhány fájlnak az ikonja a fájl előnézete. Ilyenek például a képfájlok (JPG, GIF, PNG, SVG),
a szállítható dokumentumok (PDF). Sőt, ha az egérkurzort egy hangfájl fölé visszük, akkor elkezdi
lejátszani azt. Ilyen fájl lehet például az Ogg, SPX, Oga és ha lejátszó modulja (angolul codec) már
fel van telepítve, az MP3. Videó fájlok esetén – szintén az esetlegesen szükséges bővítmények
feltelepítése után – a fájl ikonja egy, a videóból származó képkocka lesz.
A Letöltések mappa használata nem csak ajánlott, hanem ha ténylegesen letöltünk egy fájlt az
Internetről, például a Firefox böngészőt használva, az alapértelmezés szerint ide fog kerülni, itt kell
majd keresnünk.
A Nautilus egy nagy tudású, hasznos fájlkezelő. Természetesen ismeri a Húzd és Dobd (Drag and
Drop) adatmozgató műveletet, valamint jó tudni, hogy az F3 funkcióbillentyű lenyomására
kétpanelessé alakul. Az alapértelmezett ikonnézet helyett használhatunk Tömör nézetet, de
Listanézetet is. A Nautiluson jobb egérgomb lenyomására menüt kapunk, melynek segítségével –
egyéb műveletek mellett – mappát és fájlt is létrehozhatunk.
68
52. ábra: A Nautilus fájlkezelő a Saját mappa kezdeti tartalmát mutatja
A Nautilus a kezdők igényeit maradéktalanul kielégíti. Sokan több funkcióra vágynak, Windowson
is szeretik a rendkívül hatékonyan használható klasszikus kétpaneles fájlkezelőket, például a Total
Commandert. Windowsról éppen átállás alatt lévő haladó számítógépes felhasználók gyakran
futtatják Linuxon is a Total Commandert a Wine segítségével – általában probléma nélkül – de
személy szerint azt gondolom, hogy erre nincs szükség. Léteznek Linuxon is natív eszközök a
fájlkezelésre, bár való igaz, a Total Commander pontos mását nem találjuk meg.
Ha mindenképpen grafikus felületű valódi kétpaneles fájlkezelőt szeretnénk Linuxon, próbáljuk ki a
GNOME Commandert. A Canonical hivatalos tárolójából könnyedén telepíthetjük például a
szoftverközpont segítségével. Az ilyen típusú fájlkezelők hatékonyságát növeli, ha használjuk a
funkcióbillentyűket. Ezek kiosztása az ős eredeti, a Norton Commander óta azonos: F5 másol, F6
áthelyez, és így tovább.
Vállalkozóbb kedvűek használhatják – a tárolókból való telepítés után – a Midnight Commandert is.
Ez egy egyszerű, karakteres felületű eszköz, talán ez hasonlít legjobban az ősére, a Norton
Commanderre. Előnye, hogy grafikus felület nélküli gépen is használható, bár grafikus terminálban
is elfut. Inkább a középhaladók használják, az „igazi” linuxosok inkább parancssorból kezelik a
fájlokat, nem használnak még karakteres felületű kétpaneles fájlkezelőt sem.
Ha már megismerkedtünk egy-két fájlkezelővel, körül is nézhetünk a fájlstruktúrában,
kimerészkedhetünk saját könyvtárunkból. Egyre feljebb lépkedve, hamarosan eljutunk a gyökér
(root) könyvtárba, melynek jele: „/”. ABC sorrendben nézzük végig a gyökér könyvtárból nyíló
könyvtárakat, az úgynevezett főkönyvtárakat.
• /bin
(vagyis a /bin könyvtár, ahol a „/” a neve előtt arra utal, hogy a gyökérkönyvtárból nyílik) Itt
találhatóak a rendszer működéséhez szükséges bináris fájlok. A legtöbb bináris valójában
nem itt található; a felhasználó programok binárisai a /usr/bin könyvtárban vannak.
69
53. ábra: Használatban a GNOME Commander
• /boot
Ez a rendszerbetöltést szolgáló fájlok helye, itt található a rendszermag is.
• /cdrom
Eredetileg ez volt a behelyezett CD lemez tartalmának a helye. Ez úgy értendő, hogy a
DOS-Windows rendszerekkel ellentétben itt nincs A, B, C, D, E és egyéb meghajtó, itt
egyetlen fa struktúra van, melyben megvan a helye az egyes meghajtóknak. Jelenleg ezt a
könyvtárt az Ubuntu nem használja, a behelyezett adat CD, vagy DVD automatikusan
felcsatolódik a fájlrendszerbe, méghozzá a /media könyvtárba, létrehozva egy alkönyvtárat
az adathordozó nevével.
• /dev
(az angol „device” (eszköz) szóból) A Linux minden hardverelemére, mint a fastruktúra
részére hivatkozik. Ezek a speciális „álfájlok” találhatóak itt. Telepítéskor a haladó
particionálást választva már találkozhattunk ezzel a jelenséggel, amikor is az egyes
merevlemezek a /dev/sda, /dev/sdb (és így tovább d-ig) névre hallgattak, az ezeken belüli
partíciókat pedig számok jelölték, például: /dev/sda2.
• /etc
(a név a latin „et cetera”, vagyis az „és a többi” kifejezésből származik) A globális
konfigurációs fájlok helye. (A Windowszal ellentétben a Linuxok nem használnak
„registry”-t.) Ezek a fájlok általában egyszerű szövegfájlok, gyakran rengeteg
megjegyzéssel ellátva.
• /home
(angol szó, jelentése „otthon”) Itt találhatóak a felhasználók saját mappái. Például a
gipszjakab felhasználói névhez a /home/gipszjakab könyvtár tartozik. Ebben a könyvtárban
a felhasználónak korlátlan jogai vannak, míg ezen kívül általában csak olvasási (megnézheti
egy fájl tartalmát) és futtatási, vagy még azok sem.
• /lib
Itt a rendszer-közeli library (könyvtár) fájlok egy része található. Ezek szerepe megegyezik
a Windows rendszereken használt dll fájlokéval. A felhasználói programok közös
könyvtárfájljai inkább a /usr/lib könyvtárban vannak. Itt, a /lib könyvtárban találhatóak még
a kernelmodulok is. Ezek a rendszer azon részei, – pongyolán fogalmazva – melyek nem
tartoznak automatikusan a rendszermaghoz, csak szükség esetén betölthetők.
• /lost+found
(angol, jelentése „elveszett+megtalált”) Ha ext4 (vagy ext3) típusú fájlrendszert használunk
– és Ubuntun ez az alapértelmezett – minden ilyen típusú partíció gyökerében lesz egy ilyen
könyvtár. Rendszerkönyvtár, felhasználóknak alapértelmezés szerint olvasási joguk sincs
hozzá. Arra szolgál, hogy a rendszer fájlrendszer sérülés esetén ide állítja helyre a sérült
állományokat. Szerencsére erre valószínűleg soha nem lesz szükségünk.
• /media
Volt már róla szó, az eltávolítható média, vagyis az adat CD-k, DVD-k, pendrive-ok,
fényképezőgépek, MP3 lejátszók, telefonok (és a floppy-k is, ha még van ilyen gépünkben)
csatolódnak ide automatikusan.
70
• /mnt
(az angol mount (tartó) szóból) Ideiglenesen csatolandó fájlrendszerek csatolási helye.
Manapság ritkán használatos.
• /opt
Idegen forrásból származó (tehát nem a rendszer fejlesztői által készített csomagból)
felhasználói programok opcionális telepítési helye. Ritkán használják.
• /proc
A /dev könyvtárhoz hasonlóan itt sem valódi fájlok találhatóak. A rendszer futó folyamatai
itt (processzei) testesülnek meg fájlként, továbbá a rendszer működéséről, aktuális
állapotáról kaphatunk információkat az itteni fájlok böngészésével. A különféle
diagnosztikai szoftverek is innen szedik az adataikat. Ezen a speciális fájlrendszeren
keresztül lehet a kernel működésének sok paraméterét befolyásolni.
• /root
A rendszergazda saját könyvtára. Mivel az Ubuntu rendszereken nincs valódi rendszergazda,
ezért itt ez a könyvtár nem használatos.
• /sbin
A /bin-hez hasonló tartalmú könyvtár, annál rendszer-közelibb (az „s” a „system” (rendszer)
angol szó rövidítéséből jött) binárisokkal.
• /selinux
(„Security Enhanced Linux” (megnövelt biztonságú Linux) angol kifejezés rövidítése) A
SELinux egy biztonsági kiegészítő amely rendkívül nagy biztonságot tesz elérhetővé, de
beállítása igen komoly szakértelmet igényel. Alapértelmezett Ubuntun a SELinux védelmi
rendszer nincs bekapcsolva, a könyvtár használaton kívüli, üres.
• /srv
Egyes kiszolgáló (angolul „server”) programok által használt könyvtár. Alapértelmezett
Ubuntun szerverprogramok nem futnak, a könyvtár használaton kívüli, üres.
• /sys
A /proc-hoz hasonló funkciójú és tartalmú könyvtár.
• /tmp
A rendszer működéshez szükséges ideiglenes fájlok helye. Mivel a felhasználói programok
is ide helyezik el átmeneti állományaikat, azon ritka helyek egyike, ahova az egyszerű
felhasználóknak is írásjoguk van. A jogosultságokról a következő fejezetben olvashatunk.
• /usr
A felhasználói (a „user” (felhasználó) szóból) programok könyvtára. Ez a legnagyobb helyet
foglaló rendszerkönyvtár. Ha feltelepítünk egy felhasználói programot, ide – általában a
/usr/bin könyvtárba – kerülnek a binárisai, az egyéb részei pedig a /usr/lib és a /usr/share
könyvtárba.
• /var
Itt találhatóak az egyes rendszerszolgáltatások naplófájljai, programok változó (angolul
71
„variable”) adatfájljai.
Ezzel áttekintettük az Ubuntu könyvtárstruktúráját. Bár a legtöbb könyvtárban az egyszerű
felhasználónak nincs sok keresnivalója, a rendszer tudtunkon kívül használja azokat is, fájljaikat is.
72
14. Jogosultságok kezelése
A jogosultságok bemutatása, a jogosultságkezelés ismertetése megkerülhetetlen téma. Már többször
érintettük is, itt az ideje megbeszélni – legalább felhasználó szinten. Az itt igen kivonatosan
ismertetésre kerülő jogosultságkezelést a Linux rendszerek teljes egészében a Unixból vették át.
Megemlítjük, hogy létezik Linuxra ennél kifinomultabb jogosultságkezelési rendszer is – ilyen
például az ún. ACL (Access Control List – hozzáférés vezérlési lista), ami egy kiegészítése a normál
unixos-linuxos védelmi lehetőségeknek – , de átlagos, otthoni rendszereken ezt ritkán használják.
Jogosultságkezelő rendszere minden modern operációs rendszernek –, így a nem túl régi
Windowsoknak (NT, XP, Vista, 7) – is van. Mindez összefügg azonban a fájlrendszerrel is, hiszen
például FAT fájlrendszer esetén akkor sem lehet jogosultságokat kezelni, ha a rendszer egyébként
támogatná azt. De mit is jelent a jogosultságkezelés? Például azt, hogy egy fájlnak meg lehet adni,
hogy melyik felhasználó, mit tehet vele; ki írhatja (módosíthatja), törölheti, egyáltalán ki nézheti
meg a tartalmát, könyvtár esetén ki léphet bele.
Tudnunk kell továbbá, hogy Linuxon a felhasználókat csoportokba szervezik. Például ha meg
akarjuk engedni, hogy egy felhasználó adminisztrációs tevékenységet folytathasson, be kell rakni az
„admin” csoportba. Egy felhasználó több csoportnak is tagja lehet, Ubuntun minden létrehozott
73
felhasználóhoz automatikusan létrejön egy vele azonos nevű csoport is, melynek – eredetileg – az
adott felhasználó az egyetlen tagja.
Linuxon a fájlok és könyvtárak jogosultságának három szintje van. Létezik egy tulajdonosuk,
tartoznak egy csoporthoz, valamint megadhatjuk, hogy a csoporton kívüli felhasználók mit tehetnek
velük. Valójában minden felhasználó (általában) több csoporthoz is tartozik. Minden egyes fájlnak
és könyvtárnak meg lehet adni, hogy a három szint szereplői – tulajdonos, a csoport tulajdonoson
kívüli tagjai és mindenki más – külön-külön olvashatja-e, írhatja-e (ez jelenti a módosíthatóságot és
törölhetőséget is), illetve futtathatja-e. Könyvtár esetén ez utóbbi a könyvtárba belépés jogát jelenti.
A felhasználó szintjén ezen jogosultságok állítását – természetesen csak ha jogunk van hozzá – a
Nautilus fájlkezelővel is megtehetjük. Erre láttunk példát a 49. ábrán, amikor is egy fájl futtatási
jogát megadtuk. Alapértelmezés szerint a saját könyvtárunkban lévő fájlok és az egész saját
könyvtárunk jogosultsága a következő: mi (a tulajdonos) olvashatjuk és írhatjuk, mindenki más
csak olvashatja, a könyvtárakba beléphet (a könyvtárakban lévő fájlokat elérheti, vagyis olvashatja),
lásd az 54. ábrát. Viszont egyik más felhasználó sem módosíthatja, törölheti egyetlen fájlunkat,
könyvtárunkat sem. Ha nem akarjuk, hogy bárki beléphessen a saját könyvtárunkba, elegendő azt az
egy könyvtárat megfosztani ettől a jogtól, vagyis a „többiek” résznél a „Mappa elérésé”-t állítsuk
„Nincs”-re „Fájlok elérése” helyett.
A linuxos rendszernek korlátlan ura viszont a rendszergazda. Ahogy erről már volt szó, ilyen
kitüntetett felhasználó Ubuntun nincs, csak valamely arra jogosult felhasználó ideiglenesen
megkapja a rendszer adminisztrálásának jogát. Ezzel nagyon vigyázni kell, mert admin joggal bárki
bármit megtehet. Ez azt jelenti, hogy bármilyen fájlt, könyvtárt módosíthat, törölhet, jogosultságait
megváltoztathatja, bármilyen könyvtárba, fájlba belenézhet. Grafikus felületen úgy válhatunk a
legegyszerűbben a fájlkezelő korlátlan uraivá, ha megnyomjuk az Alt+F2 billentyűkombinációt,
majd a felbukkanó ablakba beírjuk a „gksu nautilus” parancsot, majd rákattintunk a „Futtatás”
gombra. A „gksu” bekéri a jelszavunkat az adminisztrációs feladatok végrehajtásához, és ha benne
vagyunk az admin csoportban, elindul a fájlkezelő rendszergazdai jogokkal. Legyünk nagyon
óvatosak, könnyen végzetes problémákat okozhatunk rendszerfájlok törlésével, amik a rendszer
használhatatlanságához vezethetnek. Ilyenkor gyakran csak az egész rendszer újratelepítése
segíthet.
Az egyszeri felhasználónak azonban semmilyen írásjoga nincs a fájlrendszer egyéb részén (néhány
speciális részt leszámítva). Ez azt jelenti, hogy egy felhasználó (vagy egy annak nevében elindított
program) nem tud kárt okozni a rendszernek, legfeljebb magának (például véletlenül letöröl fájlokat
a saját könyvtárában).
74
55. ábra: Alkalmazás futtatás: Alt+F2
A csoportok ügyes használatával mi magunk is kifinomultabbá tehetjük egy többfelhasználós
rendszer működtetésének jogosultsági szintjeit, hiszen csoportok létrejönnek a rendszer
telepítésekor, de (adminisztrátori jogkörrel) mi is létrehozhatunk ilyeneket. Például, ha korlátozni
akarjuk a felhasználókat valamilyen hardverelem – például CD-DVD író – használatában,
létrehozunk egy csoportot, mondjuk „iro” néven, belerakjuk azokat a felhasználókat, akiknek meg
akarjuk engedni ezt a tevékenységet. Ezután megadjuk a CD-DVD író programnak, hogy ez legyen
a csoportja, valamint csak a csoport tagjainak engedélyezzük a szoftver futtatását.
Megjegyezzük, hogy a jogosultságok helyzete a valóságban kissé bonyolultabb. A linuxos
rendszerek nem csak fájlt és könyvtárat különböztetnek meg, hanem más speciális
„képződményeket” is – mint például a különféle fájlrendszer-elemekre mutató speciális fájlokat –,
melyeknek szintén lehet szabályozni a jogosultságait. Továbbá léteznek a tárgyaltakon kívül egyéb,
speciális jogok is. Ezeket azonban egyszerű felhasználóként jobbára szükségtelen ismerni,
kiszolgálókat üzemeltető rendszergazdák számára viszont kötelező tananyagot képeznek.
A témához tartozik még a jogosultságok parancssoros megjelenítése. Ezt az ls parancs
ismertetésénél, a 20. fejezetben tárgyaljuk.
75
Feladatok
Az alábbi feladatok végrehajtására használjon a Nautilust, majd (ha sikerül telepíteni) a GNOME
Commadert vagy a Midnight Commandert!
1. Hozzon létre a saját könyvárában egy „teszt” nevű könyvtárat!
2. Állítsa be, hogy Önön kívül más felhasználó ne léphessen be a könyvtárba!
3. Hozzon létre a „teszt” könyvtárban egy üres fájlt „szöveg” néven!
4. Írjon a fájlba néhány soros szöveget!
5. Töltsön az Internetről fájlokat a „teszt ”könyvtárba (a böngésző beállításainál szabályozható,
hogy a letöltés megkezdése előtt rákérdezzen, hogy hová mentse azokat)!
6. Tömörítsük be a letöltött fájlokat (használja a jobb egérgombos menüt a Nautilus használata
közben)!
76
15. Látványos asztali effektek – Compiz
A most következő részben – túlzás nélkül állíthatjuk – rendkívül látványos világ fog elénk tárulni. A
kulcsszó: Compiz. Ez egy 3D gyorsítást igénylő program, melynek számos modulja – úgynevezett
pluginja – van. Valójában a Compiz alap szinten már a telepítés után elérhető, amennyiben a
videokártya 3D támogatással rendelkezik és az engedélyezve is van. Ez a leggyakrabban használt
Intel videokártyák esetén telepítés után elérhető, de például NVidia kártya esetén az optimális
működéshez zárt meghajtó telepítését feltételezi.
Ha az asztalon a jobb egérgombra kattintunk, majd kiválasztjuk az „Asztal hátterének
megváltoztatása” menüpontot, számos vizuális testreszabást segítő eszközt találunk. Ezek
önmagukban is érdekesek, érdemes elidőzni velük egy kicsit, de most csak a „Vizuális effektusok”
füllel foglalkozunk.
77
A menüpontok önmagukért beszélnek. Próbáljuk ki a beállítási lehetőségeket. Csak így
bizonyosodhatunk meg róla, hogy a gépünk elbírja-e a plusz terhelést – egy mai átlagos gépen nem
lehet probléma –, és hogy érdekel-e minket egyáltalán ez az „optikai tuning”.
Már itt is találkozhatunk látványos funkciókkal (áthelyezés közben hullámzó ablakok), de a teljes
paletta eléréséhez telepítsük az „Asztali effektek speciális beállításai (ccsm)” (CompizConfig) és a
„compiz-fusion-plugins-extra” csomagokat. Telepítés után indítsuk el a „CompizConfig
beállításkezelő”-t a „Rendszer” → „Beállítások” menüből.
Itt kategóriák szerint csoportosítva számtalan plugin áll rendelkezésünkre. Kísérletezzünk bátran,
nézzük meg, melyik felel meg az ízlésünknek. Bár sokuk csupán látványelem, találunk igen hasznos
funkciójú segédeszközt is köztük. A legismertebb, leglátványosabb elem, a Compiz-kocka, amit
több változatban is kipróbálhatunk. Ekkor az asztalok egy kocka négy oldallapjára kerülnek. A
lapok között a Ctrl+Alt+ a jobb vagy bal kurzorvezérlőkkel, esetleg a Ctrl+Alt+ a bal egérgombot
lenyomva és az egeret mozgatva manőverezhetünk.
Ha az asztalunk jobb alsó sarkában lévő Munkaterület-váltón a jobb egérgombbal kattintunk, a
felbukkanó menün pedig a ballal a „Beállítások”-ra, az így elérhetővé váló ablakban átállíthatjuk a
Munkaterületek számát. Ha a Compiz-kocka aktiválva van, az oldallapok számának változásával a
keletkezett test (szabályos sokszög alapú egyenes gúla) is változni fog. Extrém esetben, amikor a
munkaterületek száma kettő, a „kocka” egy lap lesz, amit persze ugyan úgy forgathatunk, mint a
testeket.
Két hasznos plugint említenék még meg, mindkettő használható a Vizuális effektusok Normál
beállításával. Az egyik az Expo, amely a megnyitott ablakokat lekicsinyíti és egymás mellé rendezi,
ez a „Windows” billentyű és a „w” lenyomására kapcsol be/ki. A másik a Zoom, ami a „Windows”
billentyű és az egérgörgő együttes használatával felnagyítja a képernyőt, amin aztán az egeret
mozgatva lavírozhatunk.
78
A Compiz bemutatása általában igen hatásos. Sokan ezért kezdtek el Linuxot használni, mert bár a
mai operációs rendszereken már sok hasonló vizuális effekt elérhető, a Compizzal felszerelt Linux
azért még mindig a leglátványosabb rendszerek közé tartozik.
Sokan kételkednek abban, hogy a Linux megérett-e egyáltalán a desktop (nem szerver) használatra.
Erről lehet vitatkozni, de egy jól bekonfigurált Compizos Ubuntu látványa és használata azért
elgondolkodtató lehet a kétkedők számára.
79
58. ábra: Forog a Compiz-kocka (térhatású ablakok engedélyezve)
16. Még néhány szó Linux „felhasználói élményéről”
Egy rendszer használhatósága több dologtól függ. A legfontosabb, hogy egyáltalán működjön,
legyen annyira stabil, hogy érdemes legyen használni.
A linuxos rendszerek stabilitására nem igazán volt panasz korábban sem. A 90-es évek közepén,
amikor még a Linux „kiskorú” volt, már stabilabbnak, kiforrottabbnak tűnt, mit számos akkori
kereskedelmi operációs rendszer. De ne felejtsük el, az a Linux akkoriban szinte kizárólag
kiszolgáló operációs rendszer volt, felhasználók asztali gépére csak a legelszántabbak telepítették.
A stabilitás élményét ronthatják a változó minőségű felhasználói programok is. A disztribúció
összeállítói természetesen mindent megtesznek, hogy olyan alapértelmezett alkalmazásokat
válasszanak, melyek jó minőségű, rendszeresen karbantartott programok. Hibák természetesen így
is előfordulhatnak, sajnos a tárolókban lévő szoftverek ezrei között akadnak kezdetleges, félkész
programok is.
Ettől nem független az sem, hogy – ahogy arról már korábban volt szó – mostanában gyakran éri
bírálat az Ubuntut – lényegileg tehát a döntéshozóit, leginkább Mark Shuttleworth-öt – az
erőltetetten rövid, fél éves kiadási ciklus miatt. Többek véleménye szerint meg kellene nyújtani
annak hosszát, így több idő lenne tesztelésre, a hibák javítására. A másik véglet a Debian
disztribúció, ott gyakran évekig nem adnak ki új, stabilnak mondott változatot. Ennek viszont az a
hátránya, hogy a ritkán megjelenő disztribúció aktuális stabil változatában lévő szoftverei az évek
alatt nagyon elavulnak.
Mindenesetre a Linux felülete, kezelhetősége sokat javult az évek alatt, ahogy azt az előző
80
fejezetben is láthattuk. Az Ausztrál ZDNet egy KDE4-es grafikus felülettel, effektekkel ellátott
Linuxot mutogatott az utca emberének a Windows 7 béta megjelenésének idején, mint a Microsoft
új termékeként. A megszólaltatottak rajongtak az új „Windows”-ért, sokkal használhatóbbnak,
szebbnek találták, mint a Vistát és elődjeit (59. ábra). A műsor teljes idevágó része megtekinthető a
következő címen: http://www.youtube.com/watch?v=CPIgEFIv5MI.
Másik sarkalatos pont a meghajtók kérdése. Egy hardverelem csak akkor tud működni, ha a
rendszer támogatja, vagyis létezik hozzá meghajtóprogram (driver) az adott operációs rendszeren.
Viszont a helyzet nem fekete-fehér, hiszen egy-egy hardverelem lehet egy driver által részlegesen
támogatott is, esetlegesen az alapfunkciók működnek, extrákat azonban nem biztos, hogy támogat a
driver, így ez esetben az eszköz nem használható ki teljes mértékben az adott rendszer alatt.
Az évek alatt a helyzet sokat javult. Ma egy átlagos géphez ülve nem kell reszketnünk, hogy be
tudunk-e bootolni egy Ubuntu telepítőlemezről és használatba tudjuk-e venni az alapfunkciókat.
Nem volt ez mindig így. A 90-es években egy – nyilván kisarkított – vélemény szerint az a rendszer,
aminek telepítéséhez nem kellett hexa számológépet használni (a tizenhatos számrendszerbeli
számoláshoz) már felhasználóbarátnak számított. Jómagam a Linuxszal való mélyebb ismerkedést
2000-ben, a Debian Potato verziójának telepítésével kezdtem. Akkorra már kipróbáltam a Red Hat
és Mandrake disztribúciókat, de az első igazán kalandos telepítés élménye a Debianhoz fűződik.
Először egy DOS-os bootlemezről particionáltam a fips programmal, majd indítottam a CD-ről való
telepítést. Az alaprendszerrel nem is volt semmi baj, de grafikus felület elindításához és használható
állapotba hozásához – nekem, kezdőként – több napig tartó „reszelésre”, konfigurációs fájlok
állítgatására volt szükség.
A mai helyzet ettől lényegesen jobb. Bár a driverek többségét sajnos továbbra sem a hardvergyártók
készítik, a Linux fejlettsége lehetővé tette az Ubuntu és hozzá hasonlóan kezdőknek (is) szánt
rendszerek működtetését. Telepítés közben már téma volt a driverek kérdése, de most tekintsük át
részletesen a problémásabb hardverelem-csoportokat a linuxos meghajtóprogramok szemszögéből.
Általános javaslat, hogy vásárlás előtt nem árt először körülnézni az Interneten, konkrétan ha
kinéztünk egy hardvert, keressünk rá a típusára és a Linux, esetleg Ubuntu szóra. Néhány perc
böngészéssel képbe jöhetünk Linuxon való használhatóságával kapcsolatban. A legtöbb esetben a
csatlakoztatott hardverelemet rögtön használatba is vehetjük. Ha valami gond van, ne keseredjünk
el, még mindig komoly esélyünk van annak helyes működtetésére. Szinte kizárt, hogy csak mi
akartuk beüzemelni az eszközt Linux alatt. Biztos, hogy találunk valami leírást a problémáról az
Interneten. Ritkán előfordul, hogy csak annyit: nem ismert megoldás a problémára. Általában
azonban találunk használható telepítési útmutatókat, esetleg fejlesztés alatt álló drivereket, amik
használhatóak, csak esetleg még nem kerültek bele az alaptelepített rendszerbe.
81
Feladatok
1. Telepítsen Compizos effekteket gépére! Keressen gyakorlati haszonnal is járókat
közöttük!
2. Próbáljon az alábbi képen láthatóhoz hasonló beállítást létrehozni:
3. Telepítse fel a KDE környezet! Lépjen be alá, majd alakítson ki otthonos, kézreálló
rendszert! Próbálja ki a KDE saját programjait! Ismerkedjen a KDE
beállítóközpontjával!
4. Telepítsen fel egy Fluxbox ablakkezelőt! Lépjen be alá, majd konfigurálja a menüt saját
céljaira! Próbálja ki a Fluxbox mellé ajánlott kis erőforrás igényű programokat!
82
17. Meghajtóprogramok
Ezzel a fejezettel senkit nem akarok elriasztani, hisz például ma már egy véletlenszerűen
kiválasztott laptop minden fontos funkciója nagy valószínűséggel működni fog Ubuntu alatt minden
különösebb buherálás nélkül. Nem árt azért tudni, milyen problémákba futhatunk bele bizonyos
hardverelemekkel.
Általánosságban elmondható, hogy a nagyon új típusú eszközök támogatására lehet, hogy még várni
kell.
• Hangkártyák
Bár a legtöbb hangkártya működik Linuxon – legalábbis az alapfunkciói – az 5.1-es funkció
beüzemelésével és a drágább kártyák professzionális lehetőségeinek kihasználásaival
azonban gondok lehetnek.
• Lapolvasók (scannerek)
A kép vegyes, sokuk támogatott, de akadnak fehér foltok. A támogatottak között is akadnak
olyanok, melyek esetén a windowsos driver szebb képet hoz ki a szerkezetből, mint a
linuxos, főleg ha a driver írójának nem állt rendelkezésére megfelelő dokumentáció.
Linuxon a scannerek támogatását a Sane projekt fogja össze. A fejlesztések állásáról, a
83
61. ábra: Driver keresés az OpenPrinting adatbázisában
támogatottság mértékéről tájékozódhatunk a http://www.sane-project.org/ oldalon. A
lapolvasó használatához az alapértelmezett és az alaprendszerrel fel is telepített Simple Scan
programot ajánljuk, de összetettebb feladatok megoldására telepíthetjük a XSane
képbeolvasó programot is.
• Nyomtatók
A nyomtatók esetén jobb a helyzet, nagy részük megfelelő mértékben támogatott. Talán nem
túlságosan szubjektív tapasztalat, de a legnagyobb hiányosságokat a Canon nyomtatók
támogatottságában láttam. Viszont a támogatott nyomtatók esetében is előfordulhat, hogy
bár az Ubuntu alatt minden további telepítés, vagy beállítás nélkül használatba vehetjük az
eszközt, esetleg néhány extra funkciót – például a kétoldalas nyomtatás (már amennyiben az
eszköz hardveresen képes rá) – az alapértelmezett driver nem ismer. Ilyenkor érdemes
ellátogatni a http://www.openprinting.org/ honlapra és kikeresni az adott eszközt. Hatalmas
adatbázisában jó eséllyel megtaláljuk nyomtatónkat és az ott talált PPD fájlt telepíthetjük
rendszerünkre. A nyomtató beállításaihoz kattintsunk a „Rendszer” → „Adminisztráció” →
„Nyomtatás” menüpontra. Tapasztalatok szerint az új, multifunkcionális nyomtatók
támogatottságával akadhatnak gondok, az aktuális driverek esetleg csak részleges
használhatóságot biztosítanak.
• Videokártyák
Vannak eszközök – például ilyen az egér, a billentyűzet – , amikhez nem igazán nehéz
eszközmeghajtót írni. A videokártya nem ilyen. Ez az eszköz annyira bonyolult, valamint
jellemző módon a gyártók olyan mértékben titkolóznak a hardverelem tényleges
működésével kapcsolatban, hogy jelen pillanatban úgy tűnik, hogy igazán jó minőségű
videokártya drivert csak a gyártó tud készíteni a főbb típusokhoz. Linuxhoz hosszú évek óta
elsősorban a GeForce NVIDIA kártyákat ajánljuk. Zárt forrású drivereik rendszeresen
frissülnek Linuxra, de az alap, nyílt forrású 2D-s driver is jól használható, ha nincs
szükségünk a 3D-s gyorsításra. Bár a kártyák legújabb fejlesztési eredményei gyakran csak
Windows alatt használhatók ki, ha valakinek fontos a 3D gyorsítás Linuxon, még mindig az
NVIDIA a jó választás. A piac másik fő szereplője, az ATI Radeon kártya linuxos
támogatottsága már jóval hektikusabb. Ha szerencsénk van minden rendben lesz, de
könnyen előfordulhat, hogy nem tudunk 3D-s támogatást kihozni egy driverrel sem Linux
alatt az arra egyébként hardveresen alkalmas kártyából. Beszélnünk kell még az Intel
videokártyájáról. Ez hardveresen lényegesen kisebb teljesítményű, mint a játékok futtatására
kihegyezett többi kártya, de nyílt forráskódú meghajtóprogramja általában megbízhatóan
működik Linux alatt is, 3D gyorsítással egyetemben. Bár ez a kártya inkább irodai gépekbe,
laptopokba, netbookokba kerül, és nem igazán nagy teljesítményű, de nem túlzottan nagy
erőforrás igényű 3D-s programok – például Compiz – futtatására alkalmas.
• Webkamera
A webkamerák minősége rendkívül széles skálán mozoghat, a belépő szintű olcsóságoktól a
neves márkák Carl Zeiss optikát tartalmazó csodáiig. Szerencsére egy linuxos driverrel néha
egész webkamera családokat meg lehet hajtani (ekkor a támogatás kernel-szintű), de
akadnak nem támogatott termékek. A webkamerákhoz adott speciális – és általában nem túl
fontos – szoftverek legfeljebb Wine segítségével bírhatók működésre Linux alatt. Jó hír
azonban, hogy a webkamerákat használó nagy népszerűségnek örvendő fontosabb
szoftverek (Skype, Gmail video chat) jól használhatóak Linux alatt.
84
• Hálózati eszközök
Le kell szögezni, hogy a nem Wifi hálózati eszközök tökéletesen működnek Ubuntun,
sokszor Linuxra jön ki először referencia driver. Speciális kártyák (10G és társai) is
működnek a legtöbb esetben, mivel a Linux szerver területen igen fontos szereplő a piacon.
A hálózati forgalmat kiszolgáló eszközök közül a problémásak a Wifi hálózati kártyák
lehetnek. Gyakran csak zárt driverük van, esetleg van nyílt driver, de az nem tud kezelni
minden titkosítási módot. Rosszabb esetben egyáltalán nincs driver Linuxra a kérdéses
eszközhöz, de szerencsére ekkor is van megoldás. Ahogy azt már korábban említettük, a
hardverelemek közt egyedülálló módon létezik egy projekt – az ndiswrapper – , mely
segítségével a kiadott windowsos drivert üzembe helyezhetjük Linux alatt. E célból
telepítsük az ndisgtk programot, ami az ndiswrapper program grafikus felülete. A
függőségek miatt ezzel települni fog minden más program is. Indítás: Egy futtassuk
(Alt+F2) az „gksu ndisgtk” parancsot.
• Egerek, billentyűzetek, prezentációs eszközök, botkormányok, kormányok
Linuxos támogatottságuk kifejezetten jó, de előfordulhat, hogy speciális, sok extra gombos
egerek, különleges billentyűzetek nem minden funkciója fog minden további „buherálás”
nélkül működni.
Számtalan más típusú hardver eszköz létezik. Ezekkel vagy nem szokott probléma lenni Linuxon
(tehát támogatásuk kielégítő) – mint például a memória, monitor, billentyűzet –, vagy kisebb
jelentőségű csoportról van szó, melyek tárgyalása meghaladja jegyzetünk kereteit. Ilyen például a
rajzolótáblák családja, melyek jól támogatottak Linuxon, de gyakran nem működnek csatolás után
azonnal („out of the box”), a friss meghajtóprogramot kézzel kell telepíteni – ahogy az pár perces
Internetes keresés után kiderül –, ami nem várható el egy kezdőtől, de egy gyakorlottabb
felhasználó számára nem nagy feladat. Néhány, jellemzően új típusú eszköz linuxos támogatottsága
– például az ujjlenyomat olvasóé – esetleg gyenge, beüzemelése küzdelmes (vagy akár
reménytelen) is lehet.
85
62. ábra: Windowsos wifi driver beüzemelése Linuxon
18. Fontosabb felhasználói programok
• Internetes kommunikáció
Ahogy arról már korább is volt szó, számos jelentős és kevésbé fontos böngésző érhető el Linuxra.
A Firefox, a Chrome, az Opera mind könnyedén telepíthető és használható. Szükség esetén az
Internet Explorer – legalábbis a régebbi változatai – is futásra bírható Wine segítségével. E célból
nem kell magunknak kísérletezni a Wine finomhangolásával, megtették ezt helyettünk az IEs4Linux
projekt fejlesztői: http://www.tatanka.com.br/ies4linux/page/Main_Page
Ha telepítés után elkezdjük használni például a Firefox böngészőt, mikor valamelyik oldalon olyan
elemet talál, melynek megjelenítéséhez további bővítményekre van szüksége, jelzi azt. Ilyen például
a böngészőkbe települő Flash plugin. Alapból nincs ilyen telepítve, ezért Flash-t használó oldalon
azt az üzenetet kapjunk, hogy: „Az oldal teljes tartalmának megtekintéséhez további bővítmények
szükségesek”. Kattintsunk a szövegtől jobbra lévő „Hiányzó bővítmények telepítése...” gombra. Ez
után a 63. ábrán látható ablakhoz jutunk. A plugin zárt forráskódú, amennyiben legalábbis a
legnagyobb tudású változatot, az Adobe szoftverét választjuk.
Ha engedélyezzünk a „partner” tárolók használatát, a Skype (és az Adobe Reader) program linuxos
változata is egyszerűen, a korábban megismert csomag-telepítési eljárással telepíthető lesz a
rendszerünkre. Ezt legegyszerűbben a „Rendszer” → „Adminisztráció” → „Szoftverforrások”
menüpontban tehetjük meg. A megjelenő ablakban – miután beírtuk jelszavunkat az adminisztrátori
tevékenységhez – kattintsunk az „Egyéb szoftver” fülre, majd pipáljuk ki az ott található kis
86
négyzeteket, de legalább a felsőbe. Bezárás után kis ablak figyelmeztet az elérhető szoftverekkel
kapcsolatos információk frissítésének szükségességére.
Népszerűek még a csevegő és különböző közösségi szolgáltatások. Számos szoftver létezik ezek
támogatására Linuxon. Például az Empathy integrálva van az Ubuntu rendszerébe (lásd a 65. ábrát).
Számos csevegőfiókot használatba vehetünk, ha regisztrált felhasználói vagyunk. Kattintsunk hát a
„Csevegőfiókok...” menüpontra, ahogy az a 65. ábrán látszik. Ezután válasszuk ki az „Igen,
87
megadom a fiókom adatait”, majd lépjünk tovább. A következő ablakban már láthatjuk is a
csevegőfiókok választékát (lásd a 66. ábrát).
Érdemes megemlíteni még egy különálló – a tárolókból telepíthető – szoftvert, az aMSN-t, mely
egy MSN kliens.
• Multimédia, grafika
Alapértelmezetten települ az F-Spot fotókezelő, egy Simple Scan nevű szkenner (lapolvasó)
kiszolgáló szoftver, a Totem média (zene és film) lejátszó és a Rhythmbox zenelejátszó. A
tárolókból igény esetén telepíthetünk más, hasonló célú, esetleg nagyobb tudású szoftvert is; az
88
66. ábra: Választható csevegőfiókok
XSane lapolvasóprogramot, a VLC, esetleg SMplayer videolejátszókat és a Gimp nagy tudású
képmanipuláló szoftvert. Ha van TV Tuner kártyánk, kiváló választás lehet a TVtime televíziónéző
program. Az OpenOffice.org (az Ubuntu 11.04-es verziójától LibreOffice) tartalmaz egy egyszerű
rajzolóprogramot, de ha komolyabb igényeink vannak, akkor használhatjuk az Inkscape nevű, igen
komoly vektorgrafikus szerkesztőt.
• Irodai szoftverek
A legjelentősebb irodai szoftver az OpenOffice.org, amely minden szükséges és szokásos Officeelemet
tartalmaz. Ezt a jegyzetet is az OpenOffice.org Writer (szövegszerkesztő) részével készítem,
majd ha kész lesz – a program beépített eljárását használva – PDF formátumúvá konvertálom. A
képernyőképeket az alapértelmezett programot használva hozom létre („Alkalmazások” →
„Kellékek” → „Képernyőkép készítése”), majd a szintén alapértelmezett képnézegető program (ha
kettőt kattintunk a kép ikonjára, az indul el) szerkesztési funkcióját kiválasztva vágtam. Az
OpenOffice.org több más modult is tartalmaz, másik két leggyakrabban használt része a Calc
(táblázatkezelő) és az Impress (prezentációkészítő és kezelő).
A „Kellékek” között találjuk a szokásos Számológépet, az alapértelmezett és igen egyszerűen
használható CD/DVD készítőt, de – bár használata ritkán indokolt – a Windows rendszereken oly
jól ismert Nero is elkészült Linuxra. Igen hasznos és látványos eszköz az ugyancsak itt található
Lemezhasználat ellenőrző.
Számos PDF olvasó létezik Linuxra, igen gyors és jól használható az alapértelmezett Evince, de –
ahogy arról már volt szó – az Adobe Readernek is van linuxos változata.
89
67. ábra: A Lemezhasználat-elemző gyűrűdiagramja plasztikus eszköz
19. A parancssori felület alapjai
Ahogy arról már az említés szintjén esett szó, a Linux rendszereknek – a mai Windowsokkal
ellentétben – nem feltétlenül része a grafikus felület. Régebben nem volt olyan nehéz erről beszélni,
hiszen a DOS – a Windows elődje – még élénken élt a köztudatban, a felhasználók tudták, hogy sok
mindenre lehetett használni a gépet azzal az egyszerű rendszerrel is. Ezt a ma átlagos
felhasználónak nehéz elképzelni, nekik az ablakok látványa és az egérhasználat már alapélmény,
enélkül tehetetlennek érzik magukat. Egy kis szelete maradt csak meg a desktop felhasználásnak
DOS-on (vagy annak kinéző felületen): egyes adatbázis-kezelői felületetek, nyilvántartóprogramok,
könyvelő és ügyviteli programok kezelőfelülete. Ugyanis kizárólag a billentyűzetet használva
gyorsabb az adatbevitel, mintha ki-ki kellene nyúlni az egérért, és így talán a kezelői felület is
jobban áttekinthető.
A lényeg tehát, hogy ma felhasználóinak többsége el sem tudja képzelni a gépét ablakok és egér
nélkül. Ez nem baj, az átlag felhasználónak nincs is szüksége másra. A Linux forgalmazók,
disztribúciókészítők is igazodtak ehhez a – nem is mostanában bekövetkezett – szemléletváltáshoz.
A legtöbb Linux kiadásnak már a telepítése is grafikus környezetben zajlik, és a telepítés végeztével
valamely könnyen kezelhető – gyakran Windowshoz hasonlító – felhasználói felületet –
leggyakrabban a két legelterjedtebb környezet egyikét, a GNOME-ot vagy KDE-t – kapjuk.
Említettük azt is, hogy a Linux a végletekig testreszabható. Ennek következtében léteznek
gyengébb gépekre szánt, modern, de minimális erőforrást igénylő változatok, mint például a Puppy
Linux, Damn Small Linux és a Tiny Core Linux. Ezek desktopra szánt – böngészővel, zene- és
filmlejátszási lehetőségekkel ellátott, de – egyszerű rendszerek, amik minimális (kb. 10-80 MB)
méretűek, így gyorsak, kevés memóriával és tárhellyel is megelégszenek. Természetesen ennek a
„spórolásnak” ára van; kevés programot tartalmaznak, és testreszabásuk már nem lesz olyan
egyszerű, mint egy kényelmes, felhasználóbarát disztribúcióé.
De a testreszabhatóság azt is jelenti, hogy léteznek alapértelmezett grafikus felület nélküli Linuxok
is. Számos disztribúció – általában a szerverre szántak – eleve ilyen. Az Ubuntunak is van grafikus
felület nélküli, szerverre szánt változata. Aztán vannak egészen minimális méretű Linuxok is; már
90
egyetlen floppy-n létezhet működő Linux rendszer. Ilyen minimális – 1-2 floppy méretű – Linuxból
rengeteg van (van köztük olyan műremek is, amelyiknek grafikus felülete is van), speciális célokra,
vagy sokszor csak érdekességképpen.
De nem csak szerveren lehet hasznos, ha nem kizárólag grafikus felületű beállítószoftverekkel
tudjuk adminisztrálni a rendszerünket. Bár az Ubuntut úgy készítik, hogy gyakorlatilag bármilyen
átlagos felhasználó által igényelt beállítást megtehessünk grafikus felületen, szükségünk lehet másra
is. Ugyanis nagyon sok desktop felhasználó maga adminisztrálja a rendszerét. A rendszeradminisztráció
sokszor Windows rendszeren is komoly gyakorlatot és tudást kíván, és ez Linuxon
talán még fokozottabban igaz.
Feltelepítettük hát rendszerünket, használatba vettük, beállítottunk ezt-azt, különösebb nehézség
nélkül. De lehetnek problémák. Például valamely hardvereszközünk nem működik azonnal a
telepítés után. Utánanézünk az Interneten és tegyük fel, hogy találunk is valami leírást a
beüzemeléshez. Nosza fogjunk hozzá. Ebben az esetben szinte kizárt, hogy megússzuk
kattintgatással, általában használnunk kell a parancssort is.
A parancssorhoz többféle módon hozzáférhetünk. Egy bebootolt, átlagos grafikus felülettel ellátott
Ubuntu esetén a klasszikus, tényleg grafikus felület nélküli parancssorhoz az Alt+Ctrl lenyomása
után az F1, F2,...,F6 billentyűk egyikét lenyomva juthatunk. Gyakorlatilag hat darab karakteres
terminál lapul a háttérben, használatra várva. Az Alt+Ctrl+F1 lenyomására a 68. ábra látványához
hasonló tárul elénk. Legalábbis a képernyő bal felső sarkában, máshol csak feketeség lesz. A felső
sorban a rendszer verziója (Ubuntu 10.04.1. LTS), a gép neve (ez most „mikkamakka”) és a „tty”
után a terminál sorszáma (F1-re az elsőt, F2-re a másodikat stb. kapjuk) látható. A második sorba, a
kettőspont után be kell írnunk a felhasználónevünket, majd Entert kell nyomnunk, ezután a
jelszavunkat adjuk meg és újra Enter. Ekkor jutunk be a rendszerbe. Egy kurzor fog villogni, egy
parancsértelmező (shell), konkrétan a bash nevű program várja a parancsainkat. A terminálba
lépéskor először mindig a saját könyvtárunkban találjuk magunkat. A grafikus rendszerre (ha fut)
bármikor visszajuthatunk az Alt+F7 (egyes rendszereken Alt+F8) lenyomására.
91
69. ábra: A GNOME grafikus terminálja
A desktop rendszerek felhasználói (szerencsére) ritkán kerülnek abba a helyzetbe, hogy a terminál
eme nem túl barátságos klasszikus változatát kényszerüljenek használni. Ha működőképes a
grafikus felületünk, használhatunk grafikus terminált is, ami azért nyújt néhány kényelmi
szolgáltatást.
Grafikus terminált minden grafikus felület, környezet biztosít. Ezek a terminálok egy ugyan olyan
ablakban indulnak majd el, mint a grafikus programok. Mi a GNOME Terminált (lásd a 69. ábrát)
fogjuk használni, ez az Ubuntu alapértelmezettje. Kényelmesebb használni mint a karakteres
terminált, mert a grafikus felületen szokásos ablakok közötti „kivágás+beillesztés” funkció itt is
használható. Linuxon egyébként a „kivágás” már az egérrel való kijelöléskor megtörténik, a kijelölt
szöveg vágólapra kerül. A beillesztés az egér középső gombjának lenyomására, vagy a „Shift” és az
„Insert” billentyűk együttes lenyomására megy végbe. Ha ilyen nincs, nyomjuk meg az egérgörgőt,
ha ilyen sincs, jó ha tudjuk, hogy a középső gomb lenyomását a bal és jobb gombok együttes
lenyomása emulálja. A grafikus terminálok testreszabhatók, sokszor „feldíszíthetők” (átlátszó
háttereket, színeket lehet beállítani), de alapvetően mégiscsak a parancsok futtatására használhatók.
Parancsok futtatására már láttunk példát korábban (lásd az 55. ábrát), de komolyabb, összetettebb
műveletekhez kényelmesebb eleve terminált használni. A GNOME Terminált az „Alkalmazások” →
„Kellékek” → „Terminál” menüpontra kattintva indíthatjuk el.
A grafikus terminálra nem kell bejelentkeznünk, ezt ugyanis eleve csak akkor indíthatjuk el, ha
korábban bejelentkeztünk már – a grafikus felületre. Ott fog villogni a kurzor a prompt
(alapértelmezetten a $ jel) után. Előtte a felhasználónevet, @ után a gép nevét látjuk. Ha
rendszergazdák lennénk – akár csak Ubuntus értelemben, ideiglenesen is – , a $ jel helyett a # jelet
látnánk.
Most már „csak” tudnunk kellene, mit írjunk a parancssorba. A parancssor értelmes használatához
gyakran nem kellenek komoly ismeretek. Például ha valamely grafikus felületű szoftver
rendellenesen működik, gyakran jó hibakeresési módszer, ha nem menüből, ikonjára kattintva
indítjuk, hanem grafikus terminálból, a program nevét beírva, majd Entert ütve. Ekkor hibaüzenet
jelenhet meg a terminálban, ami esetleges hibás, vagy hiányzó komponensekre utalhat. Néha csak
telepítenünk kell a hiányzó szoftvert vagy dinamikus könyvtárat tartalmazó csomagot. Ha nem ilyen
egyszerű a helyzet, a kapott üzenet alapján több esélyünk van a hiba okát megtalálni az interneten,
vagy hasznosabb hibajelentést küldhetünk a szoftver készítőinek. Az is előfordulhat, hogy a
programot terminálból indítva segítséget, tájékoztatást kapunk a szoftverről, esetleges indítási
paramétereiről.
Egy program parancssorból való futtatásánál nagyon fontos tudni, hogy binárisa nevének beírásával
(plusz Enter-nyomás) csak akkor futtathatjuk a programot, ha benne van az elérési útban. Ez azt
jelenti, hogy a parancsértelmező a kiadott parancsot néhány jól meghatározott könyvtárban keresi,
és ha ott nem találja, nem tudja futtatni akkor sem, ha maga a program például éppen abban a
könyvtárban van, ahonnan kiadtuk a parancsot. Alapértelmezés szerint az Ubuntu
parancsértelmezője az alábbi könyvtárakban keres:
/usr/local/sbin
/usr/local/bin
/usr/games
/usr/sbin
/usr/bin
/sbin
92
/bin.
Nem meglepő, hogy tipikusan azokban a könyvtárakban, ahová a szabványosan elkészített
csomagok a programok binárisait elhelyezik. Ha egy programot az aktuális könyvtárból szeretnénk
futtatni, a neve elé a „./” (pont és per, köztük ne legyen szóköz) karaktereket kell rakni.
Összetettebb problémák kezeléséhez persze nem árt ismerni néhány alapvető parancssoros
alkalmazást. A következő fejezetben ezek bemutatására vállalkozunk.
93
20. A gyakrabban használt parancssoros programok
Maga a cím is szubjektív, hiszen főképp saját tapasztalatokon alapul. Ráadásul hatalmas halmazból
kellett választani a következőekben, ennek belátására elég belenéznünk a /bin, /sbin könyvtárakba.
És ez még csak a jéghegy csúcsa, a legtöbb bináris a /urs/bin és a /urs/sbin könyvtárakban van, bár
ezek többségéről nem tárgyunk most, hiszen ezek főleg grafikus felületű programok részei.
A legrégebbi, az ősi Unixból örökölt parancsok rövidek (régi terminálokon a gépelés is lassú volt),
általában angol szavak és/vagy rövidítéseik. Ha valakinek ismerősek a DOS parancsok, jó pár
hasonlót találhat (hasonló funkciókkal) hiszen a DOS – egyes vélemények szerint – egy erősen
lebutított Unix-szerűségnek készült. Fontos különbség még, hogy a DOS-Windows rendszereken az
egymás alatt lévő könyvtárakat „\” választja el, míg a Unixban és klónjaiban – így a Linuxban is – a
„/”. Valójában a Microsoft változtatta meg ezt a Unixos tradíciót a DOS kiadásával. Figyeljük, meg
hogy az URL-ekben (az Internetes címekben) az ősi Unixos változatot, a „jobbra dőlő per” jelet
találjuk.
Szinte minden parancs rengeteg paraméterrel, úgynevezett kapcsolóval futtatható. Ezekből
legfeljebb egyet-kettőt említünk meg, az összesről leírást találunk azonban a program kézikönyv
lapjain (manuáljában). A fontosabb parancsok manuáljainak általában létezik magyar fordítása. A
magyar verziók eléréséhez fel kell telepítenünk a „manpages-hu” (magyar nyelvű man-oldalak)
csomagot. Sajnos nem minden manuál van magyarra fordítva, de sok alapvető igen. Mondjuk
például a „man manja” még vár a magyar fordítóra, ki tudja, akár Ön is lehet az, kedves olvasó. Ne
feledjük, a szabad szoftverek és a Linuxok tájékán legnagyobb számban önkéntesek dolgoznak.
A parancsok használatánál gyakran előfordul, hogy paraméterként meg akarunk adni fájl, vagy
könyvtárneveket, nemegyszer elérési úttal. Ez Linux alatt nagyon gyorsan mehet, feltéve, ha
használjuk a „Tab” billentyűt. A „Tab” lenyomására működésbe lép a bash alapértelmezett kényelmi
funkciója, hogy kiegészíti a fájl vagy könyvtárneveket, de a(z elérési útban lévő) parancsok neveit
is, amennyiben a kiegészítés egyértelmű. Ha nem az, addig egészíti ki, amíg egyértelmű. Ezután, ha
még egyszer megnyomjuk a „Tab”-ot, kiírja a szóba jöhető lehetőségeket. Ilyenkor a szöveg újabb
karakterét beütve tovább folytathatjuk a kiegészítést, a „Tab” használatát. Ennek a funkciónak az
ismételt használatával – kis gyakorlással – ördögien felgyorsíthatjuk a a parancsértelmezőben
végzett munkát.
Tekintsük hát a fontosabb segédprogramokat:
• man
A man parancs kiírja az utána (szóköz után) írt parancs manuálját, amennyiben az létezik.
Például a „man man” kiírja, mit kell tudnunk a man parancsról. A néha igen hosszú
leírásokban a kurzorvezérlő billentyűkkel (le, fel) (grafikus felületen az egérgörgővel is)
vagy az Enterrel (le) és a Page Up, Page Down (PgUp, PgDn) gombokkal navigálhatunk.
Kereshetünk a leírásban: a „/”-rel előre, a „?”lel visszafelé. Az ablak alján megjelenő
kettőspont után írjuk be a megtalálni kívánt karaktersorozatot, majd a keresés elindításához
üssünk Entert. A megtalált szöveget inverzben láthatjuk. A man lapkezelőjéből (ami
alapértelmezettként a „less” program, lásd később) a „q” billentyű lenyomásával tudunk
94
kilépni.
• sudo
Egyébként is fontos program, de az Ubuntus parancssorban szinte nélkülözhetetlen. A
„sudo” után írt parancs rendszergazdai jogosultsággal hajtódik végre. Ehhez be fogja kérni a
jelszavunkat, de a művelet természetesen ez csak akkor lehet sikeres, ha benne vagyunk a
rendszergazdák csoportjában. Használjuk még az „i” vagy „s” kapcsolókkal, ekkor nem
írunk parancsot utána. Mindkét esetben egy rendszergazdai jogosultsággal ellátott terminált
kapunk, ahol az „exit” (kilépés) parancs kiadásáig (vagy grafikus terminál esetén az ablak
bezárásáig) korlátlan jogokkal rendelkezünk. Ekkor „root” (rendszergazda) jelenik meg a
felhasználó nevénél és a „$” jelet „#” váltja a promtban, a kurzor előtt. Az „s” kapcsoló
használata esetén megmarad a terminál eredeti felhasználó beállítása (például a „cd” parancs
(lásd később) az eredeti felhasználó saját könyvtárába visz), míg az „i” esetén nem. A
„sudo” parancs a karakteres párja a korábban ismertetett, grafikus felületen használt „gksu”
programnak.
• apt-get
A Debian alapú rendszerek (így az Ubuntu is) legfontosabb programja ez a rendkívül nagy
tudású csomag-adminisztrációs eszköz. Az „apt” az „Advanced Package Tool”, vagyis
körülbelül „haladó, profi csomagkezelő eszköz”. Kizárólag rendszergazdaként használható.
Gyakoribb felhasználási módjai a következőek:
• apt-get update
Frissíti a csomag adatbázist.
• apt-get upgrade
Végrehajtja a rendszer frissítését. Előtte mindig adjuk ki az „apt-get update”
parancsot! Hasznos opciója a „-u”, használata esetén a rendszer először megmutatja,
hogy mit fog frissíteni.
• apt-get install csomagnevek
Ezzel telepíthetünk (installálhatunk) csomagokat. A csomagnévhez ne tartozzon a
„.deb” kiterjesztés. Például az „apt-get install amsn” telepíti az aMSN nevű MSN
(Windows Live) Messenger-klónt, függőségeivel együtt. Több csomag telepítése
esetén a neveket csak szóköz válassza el.
• apt-get remove csomagnevek
Eltávolítja a megadott csomagot. Például az „apt-get remove amsn” eltávolítja
(uninstallálja) az aMSN-t.
• apt-get purge csomagnevek
Eltávolítja a megadott csomagot és annak konfigurációs állományait is.
95
• apt-get autoremove
Eltávolítja a korábban (függőségek miatt) települt, de már egyetlen program által
sem használt csomagokat.
• apt-get clean
apt-get autoclean
Eltávolítják a korábban már feltelepített programok csomagfájljait. Kezdő
felhasználóknak szinte soha nincs ezekre szüksége, így nyugodtan kiadhatjuk a fenti
parancsokat; sok száz megabájt helyet szabadíthatunk így fel a /var könyvtár alatt.
• apt-get moo
Ez csak egy apró vicc, „sudo” nélkül is kipróbálhatjuk.
• apt-cache
Ez is az „apt” csomag része, a csomag-adatbázisban való keresésre szolgál. Rendszergazdai
jogosultság nélkül is használható.
• apt-cache search kifejezés
A csomag leírásában keresi a megadott kifejezést. Például „apt-cache search video
editor”
• apt-cache showpkg csomagnevek
Részletes leírást ad a megadott nevű csomagokról. Például „apt-cache showpkg mc”
Nézzük a fájl- és könyvtárkezelő parancsokat, és ami szükséges használatukhoz:
• cd
A change directory, avagy a könyvtárváltás parancsa. Önmagában, paraméter nélkül kiadva
az aktuális felhasználó a saját könyvtárába lép vele. A „cd /usr/bin” után a „/usr/bin”
könyvtárban találjuk magunkat. A „cd usr/bin” relatív utat jelöl (mivel nem „/” jellel
kezdődik), vagyis akkor jutunk vele a „/usr/bin” könyvtárba, ha éppen a gyökér könyvtárban
állunk, de ha a „/home” könyvtár az aktuális könyvtár a parancsértelmezőben, a „cd usr/bin”
kiadása után a „/home/usr/bin”-be jutunk, már amennyiben létezik olyan könyvtár. Hasznos
karakter a „~”, a saját könyvtárunkat jelenti. Például a „cd ~/teszt” és a „cd; cd teszt” hatása
(ha létezik a könyvtár) azonos. Utóbbi esetben először beléptük a saját könyvtárunkba, majd
az ott található „teszt” könyvtárba (több parancsot pontosvesszővel elválasztva egy sorba is
írhatunk, ekkor egymás után hajtódnak végre). Gyakran használjuk még a „cd ..”-ot, ez egy
szinttel feljebb lép a fastruktúrában.
• ls
Számtalan kapcsolója van. Gyakori használat esetén erősen ajánlott a man lapok
96
tanulmányozása. Például az „ls -lha ~/teszt” hatását láthatjuk egy valós környezetben a 70.
ábrán. Az eredmény a megnevezett könyvtár hosszú (long, innen az „l” kapcsoló), részletes
tartalma, megjelenítve a ponttal kezdődő nevű rejtett fájlokat, könyvtárakat is (ehhez kell az
„a” kapcsoló). A „h” (human readable, vagyis emberek számára jól olvasható) kapcsoló
testhezálló mértékegységre váltja a fájlok méreteit; e nélkül mindegyik bájtokban
szerepelne.
Az első oszlopban a fájl (ekkor az első karakter a „-”) vagy könyvtár (ez esetben az első
karakter a „d”, mint directory, vagyis könyvtár) jogosultságai szerepelnek. A fájl vagy
könyvtár meghatározása után kilenc karakter következik. Az első három a tulajdonosra, a
második három a csoportra, a harmadik az összes többi felhasználóra vonatkozik. Ha egy
jog megvan, betű jelzi, ha nincs, ki van húzva. Az „r” a readable, vagyis olvasható, a „w” a
writeable, vagyis írható, míg az „x” az executable, a végrehajtható rövidítése. Könyvtárak
esetén az „r” listázási, a „w” fájl létrehozási és az „x” a belépési jogot jelenti. A további
oszlopokban a fájl tulajdonosát, csoportját, méretét, létrehozásának idejét, végül nevét
láthatjuk.
• mkdir, rmdir
Könyvtár létrehozása (make directory), illetve (kizárólag üres) könyvtár törlése, eltávolítása
(remove directory). Példa: az „mkdir teszt” parancs létrehozza a teszt nevű könyvtárat az
aktuális könyvtárban, amennyiben még nincs ott ilyen nevű fájl vagy könyvtár, és persze ha
van az adott könyvtárra írásjogunk.
• du
Megmutatja a könyvtárban található fájlok méretét. Gyakran használjuk az „s” (összegzés)
és a korábban már említett „h” kapcsolóval. Például a „du -sh /home” a home könytár
méretét (helyfoglalását) mutatja.
• ssh
97
70. ábra: Egy könyvtár tartalmának bőbeszédű listázása
Távoli gépre történő biztonságos (titkosított) belépés kliense. Használatához a célgépen ssh
szervernek kell üzemelni. Példa használatára: „ssh userid@192.168.1.100”. Itt a „userid”
felhasználói névvel próbálunk meg belépni az adott IP című gépre. A kapcsolatot az „exit”
paranccsal szakíthatjuk meg. Az „ssh” hasonló célú program, mint a ma már nem javasolt
„telnet”, de annál biztonságosabb, hiszen titkosított kapcsolaton kommunikál.
• cp, mv, scp
Fájlok másolása (copy), áthelyezése (move), illetve biztonságos másolása gépek között
(secure copy). Az alapszituáció egyszerű (egy fájl másolása, vagy áthelyezése az egyik
helyről a másikra), de minden máshoz ajánlatos a manuál gondos tanulmányozása. Például a
„cp ~/kép.png ~/teszt/” bemásolja a „kép.png” nevű fájlt a saját könyvtáram gyökeréből a
„teszt” nevű könyvtárba. A „cp” alapból nem másol könyvtárat, csak a „-r” (rekurzív)
kapcsoló használatával. Kezdőknek karakteres felületen is inkább a Midnight Commandert
ajánljuk. Az „scp” használatához a célgépen ssh szervernek kell üzemelni. Az „scp”
használatának szintaktikája letöltésre: „scp userid@szerver:fájl helyi_célkönyvtár” és
feltöltésre: „scp helyi_fájl userid@szerver:célkönyvtár”, ahol a „userid” a felhasználó
azonosítója, a „szerver” a szerver IP címe, vagy ha ismert, a neve, a „fájl” és „helyi_fájl” a
másolandó, illetve másolt fájl neve, a célkönyvtár pedig értelemszerű.
• wget
Letölt egy fájlt az Internetről, http vagy ftp protokollt használva.
• touch
Eredeti funkciója, hogy megváltoztatja a fájl utolsó elérésének és/vagy utolsó
módosításának idejét, de kapcsolók nélkül ezt a parancsot használhatjuk új (üres) fájl
létrehozására is. Példa: a „touch új_fájl” létrehozza az „új_fájl” nevű fájlt.
• file
Roppant hasznos parancs: a „file fájlnév” megadja a „fájlnév” nevű program típusát és
gyakran más egyéb információkat is. Mint azt észrevehettük, Linux alatt sok esetben nincs a
fájloknak kiterjesztése (hisz például a futtathatóságuk sem a kiterjesztésén műlik, hanem a
futtatási jogosultság meglétén), másrészt a rendszer és a „file” parancs nem a kiterjesztésből,
hanem a fájl tényleges tartalmából szerzi az információkat.
• cat
Elsődleges feladata fájlok összefűzése (konkatenációja) és a kapott eredmény megjelenítése,
98
alapértelmezett módon a képernyőn. Ha az eredményt fájlba akarjuk írni, a kimenet
átirányítására a „>” jelet kell használnunk. Példa: három fájlt („text1”, „text2”, „text3”)
összefűzünk egy negyedikbe („text”) a „cat text1 text2 text3 > text” paranccsal. Használható
még egy kicsi fájl tartalmának megjelenítésére. Például a „cat text” kiírja a „text” nevű fájl
tartalmát. Nagyobb méretű fájl esetén nem jó használni, mert nem tördeli lapokra annak
tartalmát, az összes sor egy pillanat alatt „elfut” a terminálon.
• less
Úgy jeleníti meg a fájl tartalmát, hogy lapokra tördeli, kényelmesen olvashatóvá teszi. Több
kényelmi funkcióval rendelkezik, például keresés, navigáció a fájlon belül előre-hátra. Nagy
fájlok esetén is gyors a megjelenítése.
• grep
Kiírja a bemeneti fájl egy megadott mintát tartalmazó sorát. Összetett, bonyolult
felhasználású parancs, egyszerű használatára egy egyszerű példa a következő: „grep minta
text”. Ez kiírja a képernyőre a „text” nevű fájl azon sorait, amelyek tartalmazzák a „minta”
karaktersorozatot. Parancsok kimenetelében is kereshetünk, például „dmesg | grep minta”.
Magyarázat: a „|” jel, az úgynevezett csővezeték (pipe) átirányítja a „dmesg” parancs
kimenetét a „grep minta” bemenetére.
• which, whereis
A „which” megmutatja az utána írt parancs teljes elérési útját, míg a „whereis” még a hozzá
tartozó forrásfájlok és manuálok helyét is.
• chown, chgrp
Fájl vagy könyvtár tulajdonosának vagy csoportjának megváltoztatása (change owner,
change group). A chown lehetővé teszi a két tulajdonság egyszerre történő változtatását.
Például így érem el, hogy a saját könyvtáramban minden fájl garantáltan az én
tulajdonomban legyen: „sudo chown blahota:blahota -R /home/blahota/”. A „sudo”
szükséges, hiszen egyszerű felhasználóként nincs jogom más tulajdonában lévő fájlok
jogosultságait állítgatni. A „blahota:blahota” a beállítandó felhasználónév:csoport párt jelzi,
míg a „R” kapcsoló a rekurzióra utal; így a parancs a könyvtár minden elemére vonatkozik.
Minden rekurzív paranccsal óvatosan kell bánni. Igen kellemetlen meglepetést okozhat
például a következő: „sudo chown -R blahota:blahota .*”. Erről azt hinnénk, hogy az
aktuális könyvtár minden „.” kezdetű fájlján és könyvtárán fogja végrehajtani a tulajdonos
és csoport beállítását. Mivel azonban minden könyvtár tartalmaz egy speciális
könyvtárnevet, a „..”-ot, így a szülőkönyvtár teljes tartalmát is módosítjuk, ami igen kínos
problémát okozhat.
• chmod
Fájl vagy könyvtár jogosultságának megváltoztatása (change mode). Többféle módon
alkalmazhatjuk, talán legegyszerűbb a az alábbi példákban bemutatott módszer. A szokásos
jelöléseket (r,w,x) használva jogot „+” jellel adunk hozzá, „-” jellel veszünk el. Szükségünk
lehet még a u,g,o (user=felhasználó, group=csoport, others=többiek) rövidítésekre is. Ha
nincs hozzá jogunk, a „sudo”-t használnunk kell. Példák:
99
• A „chmod +r szöveg.txt” paranccsal olvasási jogot adtunk mindenkinek a
„szöveg.txt” fájlhoz.
• A „chmod -x progi” mindenkitől elveszi a „progi” nevű program futtatásának
lehetőségét.
• A „chmod u+w,go-w szöveg.txt” utasítás a felhasználónak írásjogot ad a „szöveg.txt”
fájlhoz, míg a csoport tagjaitól és mindenki mástól elveszi azt.
Folyamatok (processzek) kezelése:
• ps
Önmagában nem túl informatív, de például az „A” kapcsolóval használva megmutatja az
összes, a számítógépen futó programot: „ps -A”, vagyis hogy milyen programok futnak a
gépen.
• top
Folyamatosan, újra és újra frissülve mutatja a futó programokat és azok processzor és
memóriafelhasználását. Hasznos olyankor, ha szeretnénk látni, hogy melyik folyamat terheli
legjobban a rendszert.
• kill, killall
Kilövi (megöli) a processzt. A „kill” után a megölni szándékozott folyamat azonosítóját
100
72. ábra: A „top” parancs kimenete
(PID-jét) kell írnunk, amit a „ps -A” vagy „top” parancsokkal deríthetünk ki, míg a „killall”
után a program (a futó bináris) nevét kell írnunk. Hasonlóan, szintén a „ps -A” vagy „top”
parancsok alkalmazásával juthatunk hozzá a kívánt nevekhez. De amíg a PID egyértelmű,
egy program több példányban is futhat és a „killall” mindet leállítja. A kilövés nem mindig
sikerül. Előfordulhat, hogy nincs jogosultságunk hozzá, máskor – mivel ez a parancs
„megkéri” a programot, hogy lépjen ki – a program valamilyen okból nem képes kilépni
(például annyira hibás állapotba került). Ez utóbbi esetben feltétel nélküli leállítást
kérhetünk a rendszertől a „-9” kapcsoló használatával. Ilyenkor a programnak nincs
lehetősége elmenteni a módosított állományokat, így ez utóbbi akár adatvesztést is okozhat
(például egy szövegszerkesztő esetén), ezért csak végszükség esetén szabad használni.
• nohup
(no hangup, vagyis nincs kapcsolatmegszakítás) Ha bejelentkezünk egy távoli gépre és ott
elindítunk egy folyamatot, az megszakad amikor kilépünk a gépről, például saját gépünk
leállításakor. Ezt lehet megakadályozni ennek a trükkös parancsnak a használatával. Például
jelentkezzünk be egy távoli gépre ssh-val és adjuk ki a „nohup wget http://cim.hu/fajl &”
parancsot (a végén nyomjunk Entert). Ekkor elkezdődik a letöltés, ami folytatódik akkor is,
ha megszakítjuk a kapcsolatunkat a távoli géppel. Az „&” jel a sor végén arra kell, hogy
Enter-nyomásra visszakapjuk a promtot, e nélkül nem működik a dolog.
Kernel modulok kezelése, egyéb rendszer-információs parancsok:
A kernel modulok a kernelhez tartozó azon részek, amelyek nem a kernel állományában
101
73. ábra: Egy pendrive hibátlan felcsatolásának folyamata a „dmesg” kimenetében
vannak, hanem szükség esetén, dinamikusan töltődnek be. Ilyen lehet egy speciális eszköz
kezelőmodulja, amelyet nem mindig csatlakoztatunk a számítógéphez, vagy egy olyan
speciális kernel funkció, amelyet nem mindenki használ (pl. csomagszűrő tűzfal funkció).
Ezek – általában – a /lib/modules/kernel_verzio/ könyvtárban találhatók. Általában akkor
kerülhetünk velük kapcsolatba, ha valamely hardverelemet nem kezel rendszerünk
automatikusan kielégítően és valamilyen interneten talált leírás alapján drivert akarunk
hozzá telepíteni.
• lsmod, rmmod, modprobe, insmod
Az „lsmod” parancs kilistázza a memóriába betöltött modulokat, az „rmmod” eltávolítja, a
„modprobe” és az „insmod” betölti az utána írt modulnévhez tartozó modult. A „modprobe”
nagyobb tudású, mint az „insmod”, ami nem foglalkozik a függőségekkel.
• dmesg
A kernel üzenetek modulokra vonatkozó részeinek böngészéséhez használhatjuk a „dmesg”
parancsot. Gyakorlattal (és angoltudással) hibakereséshez kiváló; probléma esetén láthatjuk,
hol, miért állt le a hardver rendszerbe illesztésének folyamata. Ezek az információk
ugyanakkor a rendszer naplóállományaiba is bekerülnek, ha esetleg később meg szeretnénk
őket nézni.
• lsusb, lspci, lshw
Az „lsusb” a rendszerben aktuálisan működő USB-s, az „lspci” a PCI-os eszközöket listázza
ki, azonosítójukkal együtt. Ezek azonosítóak fontosak lehetnek, ha kevésbé ismert, vagy
felismerhetetlen típusú eszközt szeretnénk beazonosítani. Ilyenkor ezekre az azonosítókra
keressünk rá az interneten. A hardvergyártók gyakran csak a csomagolást és a típusszámot
cserélik ki az eszközökön, azok belseje nem változik sokat, így ugyanazzal a driverrel egész
halom hardvert meg tudunk hajtani. Komplett jelentést kaphatunk hardvereinkről az „lshw”
programmal. Bár egyszerű felhasználóként is sok információt ad, teljes tudását csak
rendszergazdaként futtatva mutatja.
• free
102
74. ábra: Az „lsusb” kimenete nevekkel és azonosítókkal
Kiírja a rendszer összes és szabad memóriáját.
• df
A df parancs a szabad lemezterületekről informál, de egyúttal megtudhatjuk, hogy az egyes
partíciók milyen néven vannak becsatolva a rendszerbe. Esetleg eleve ajánlatos a
korábbiakban már használt „h” kapcsolóval használni.
Szövegkonvertáló programok:
• iconv
Magyar szövegeket leggyakrabban Unicode (unikód, konkrétan utf-8, ez az Ubuntu
alapértelmezettje) vagy Latin 2 (iso-8859-2) kódolással tárolják a szövegfájlokban,
fájlnevekben. Az iconv programot a karakterkészletek közti konverzióra használjuk. Például
az „iconv -f UTF-8 -t ISO-8859-2 < bemenet.txt > kimenet.txt” a bemenet.txt szövegfájlt
átkonvertálja utf-8-ról Latin 2-esre és az így kapott fájlt menti kimenet.txt néven.
• dos2unix, unix2dos
A DOS-Windows és a Unix-Linux típusú rendszerek eltérő módon használják a szövegfájlok
sorvégkezelését. A sorok végét a DOS-Windows kocsivissza-soremelés karaktersorozattal
jelöli, míg a Unix-Linux rendszerek csak kocsivissza karaktert használnak. Ez néha zavaró
lehet. Ezzel a két programmal az oda-vissza konverziót tehetjük automatikussá.
És végül:
• halt, reboot
A „halt” leállítja, a „reboot” újraindítja a rendszert. Mindkettő végrehajtásához
rendszergazdai jogosultság szükséges.
103
Feladatok
Az alábbi feladatok végrehajtásához ne használjon Nautilust vagy Commander típusú programokat!
1. Lépjen be a saját könyvtárába!
2. Jelenítse meg a könyvtár tartalmát!
3. Hozzon létre egy új alkönyvtárat, a neve legyen „gyakorlás”!
4. Hozzon létre ebben két újabb könyvtárat, „gy1”-et és „gy2”-t!
5. Nevezze át a „gy1” könyvtárat „gy”-re!
6. Törölje a „gy2” könyvtárat!
7. Hozzon létre egy „szöveg” nevű fájlt a „gy” könyvtárban!
8. Adjon mindenkinek írási jogot a fájlhoz!
9. Írjon szöveget a fájlba!
10. Jelenítse meg tartalmát a képernyőn!
104
21. Az Ubuntu 10.10-ban beköszöntő változásokról
A 10.04 LTS után megjelent első új Ubuntu változat – a Maverick Meerkat fantázianevű 10.10 –
ahogy az lenni szokott, a friss csomagokon kívül számos kisebb-nagyobb változást is tartalmaz.
Bár eddig sem panaszkodhattunk, tovább folytatódott az indulási folyamat felgyorsítása.
Mindamellett szebb is lett, hiszen a betöltő immáron támogatja a grafikus mód beállítását, ami
segített a ténylegesen villogásmentes rendszerindulás megvalósításában.
Az új kiadás már telepítés közben is képes letölteni a frissítéseket, valamint azokat a csomagokat,
amelyek a licenc vagy a szabadalmi korlátozások miatt nem lehetnek a CD-n (például az MP3
támogatása, az Adobe Flash, vagy a szükség esetén jó szolgálatot tevő zárt forráskódú wifi
meghajtó). A telepítés lépéseinek sorrendje is változott kissé, így – a folyamatot részben
párhuzamosítva – még gyorsabbá vált a telepítés, mint korábban.
Számos változást tapasztalhatunk a telepítőben és a Szoftverközpontban is, ezzel könnyebb lett a
rendszer kezelése.
Látványos újdonság a Sound Indicator, vagyis a zenelejátszó vezérlésére is képes hangerőszabályzó.
A továbbiakban így egy helyen szabályozhatjuk a hangerőt, valamint kezelhetjük a zenelejátszást. A
Sound Indicator a Canonical Ayatana nevű projektjének része, ahonnan később további fejlesztések
várhatóak.
105
22. Az Ubuntu 11.04 újdonságai
A 11.04-es – Natty Narwhal – változat legfontosabb újdonsága egyértelműen a Unity felület
bevezetése. A Unity a Compiz ablakkezelőt használja, így azokon a gépeken, amelyeken nem
működik a grafikus gyorsítás, automatikusan a klasszikus GNOME munkaasztal indul el. A Unity
alapértelmezetté tétele megosztotta a régi felhasználókat, bevezetése bátor húzásnak tűnik, személy
szerint jelen pillanatban – 2011 áprilisában – nem tudom, fogom-e szeretni, használom-e majd
hosszútávon.
Más fontos változások is történtek. Ilyen például a továbbfejlesztett telepítő, valamint az, hogy a
Rhythmbox alapértelmezett zenelejátszót a Banshee váltotta.
A felhasználók visszajelzéseire is kíváncsiak a fejlesztők. A Szoftverközpontban most már
pontozhatjuk, akár szövegesen is értékelhetjük az alkalmazásokat. Telepítéskor felajánlja a program
ikonjának elhelyezését az indítópanelon.
Az OpenOffice.org irodai programcsomagot az azonos kódbázisú a LibreOffice váltotta. Ez alapból
még nem támogatja a globális menüt, azonban ez a „lo-menubar” csomag telepítésével orvosolható.
106
Tudásellenőrző tesztek
Minden kérdésre több jó válasz is elképzelhető!
Első teszt
1. Mi az FSF?
a. Egy alapítvány
b. Egy licenc
c. Egy mozgalom
d. A fentiek közül egyik sem
2. Mikor kezdődött a Linux fejlesztése?
a. 1984
b. 1991
c. 1994
d. 1999
3. Melyik a jelenlegi legfrissebb stabil kernel? (Figyelem! Az adatok elévülnek!)
a. 2.6.37
b. 2.6.38-rc1
c. 10.04
d. 10.10
4. Az alábbiak közül melyik Linux disztribúció?
a. openSUSE
b. Fedora
c. Slackware
d. FreeBSD
5. Az alábbiak közül melyik ablakkezelő?
a. OpenOffice.org
b. Openbox
c. Gimp
d. GDM
6. Mit történik, ha kiadjuk a cd parancsot?
a. Belépünk a saját könyvtárunkba
b. Hacsak valamilyen program nem használja, a gép kiadja a CD-ROM-ot
c. Az aktuális könyvtár tartalmát CD-re írjuk
d. Leellenőrzi az aktuális könyvtár töredezettség-mentességét
7. A swap területet a Linux általában
a. külön partíción tárolja
b. külön meghajtón tárolja
107
c. külön fájlban tárolja
d. nem használ
8. Mit jelent, ha egy állomány Linux alatt az alábbi jogosultságokkal rendelkezik:-rw-r--r--?
a. csak a tulajdonos futtathatja
b. csak a tulajdonos módosíthatja
c. mindenki olvashatja
d. mindenki írhatja
9. Milyen eszközre hivatkozhat a /dev/sdb1 ?
a. videokártyára
b. tv-kártyára
c. merevlemez partíciójára
d. pendrive partíciójára
10. Mely könyvtárak találhatóak egy szabványos Unix/Linux rendszerben a / alatt?
a. root
b. log
c. bin
d. home
11. Karikázza be az alábbi programok közül a zárt forráskódúak betűjelét!
a. OpenOffice.org
b. Drupal
c. Firefox
d. Skype
e. Apache
f. Adobe Reader
g. Quake III
h. GIMP
i. Blender
j. Internet Explorer
108
Megoldások:
1. a
2. b
3. a
4. a, b, c
5. b
6. a
7. a
8. c
9. c, d
10. a, c, d
11. d, f, j
109
Második teszt
1. Mikor indult a GNU project?
a. 1969
b. 1973
c. 1984
d. 1991
2. A /home könyvtárban találhatóak
a. a felhasználók állományai
b. a rendszergazda könyvtárai
c. rendszerszintű konfigurációs fájlok
d. a kernelmodulok
3. Szabad szoftvereken fejlesztett szoftveremet
a. csak ingyen adhatom oda másnak
b. ingyen kell adnom, de kivételes esetben ez alól felmentést adhat az FSF
c. ingyen kell adnom, de ha kérem, ez alól felmentést ad (Magyarországon) az FSF.hu
d. kérhetek érte pénzt
4. Az alábbiak közül melyik momentum bizonyult a legfontosabbnak a Linux fejlesztésekor?
a. A fejlesztők szerették a pizzát
b. A munka koordinálója nem amerikai állampolgár volt
c. A fejlesztésbe bárki bekapcsolódhatott
d. Grafikus felület nélkül indult a fejlesztés
5. A Linux tulajdonképpen
a. csak a rendszermag
b. a rendszermag és néhány fontosabb program, grafikus telepítés nélkül
c. a szervergép és legalább egy kliensgép együttese
d. egy komplett disztribúció
6. A Linux megkülönbözteti-e a kis és nagybetűket a parancsok nevében?
a. nem, soha
b. csak ha nem rendszergazdaként léptünk be
c. csak ha rendszergazdaként léptünk be
d. igen, mindig
7. Mit történik, ha kiadjuk a free parancsot?
a. felszabadítjuk a fölöslegesen használt memóriaterületeket
b. hacsak valamilyen program nem használja, kiürítjük a csereterületet
c. információt kapunk a memóriafelhasználásról
d. csökkentjük az aktuális könyvtár töredezettségét
8. Mit jelent, ha egy állomány Linux alatt az alábbi jogosultságokkal rendelkezik:-rw-rw-rwx?
a. csak a tulajdonos futtathatja
b. csak a tulajdonos módosíthatja
110
c. mindenki olvashatja
d. mindenki írhatja
9. Melyik program alkalmas Linux alatt elsődlegesen a fájlkezelésre?
a. nc
b. mc
c. kc
d. wc
10. Mi a GPL?
a. Alapítvány a szabad szoftverekért
b. Általános közreadási feltételek dokumentuma
c. A Linux alapértelmezett grafikus felülete
d. A fentiek közül egyik sem
11. Karikázza be az alábbi programok közül a nyílt forráskódúak betűjelét!
a. MS Office
b. Opera
c. Virtualbox OSE
d. Nero
e. Total Commander
f. Adobe Flash Player
g. Joomla
h. Adobe Photoshop
i. VLC media player
j. MySQL
111
Megoldások:
1. c
2. a
3. d
4. c
5. a
6. d
7. c
8. c, d
9. b
10. b
11. c, g, i, j
112
Egyéb feladatok
Írja le az alábbi folyamat parancsait!
A.
I. Saját könyvtárában hozzon létre egy mappa1 és egy mappa2 nevű könyvtárat!
II. Lépjen be a mappa2 könyvtárba!
III. Másolja át a mappa2 könyvtárat a mappa1 könyvtárba!
IV. Nevezze át a mappa1 könyvtárat mappa3-ra!
V. Törölje a mappa2 könyvtárat!
B.
I. Saját könyvtárában hozzon létre egy mappa1 és egy mappa2 nevű könyvtárt!
II. Lépjen be a mappa1 könyvtárba!
III. Hozzon benne létre egy szoveg.txt nevű fájlt!
IV. Másolja át a fájlt a mappa2 könyvtárba!
V. Törölje a mappa1 könyvtárat!
Fogalmazza meg néhány mondatban, hogy mit jelentenek az alábbi fogalmak!
a. shell
b. LTS
c. csomag
d. repository
e. disztribúció
f. Live rendszer
113
Felhasznált és ajánlott irodalom
1. Henczi Béla - Molnár Hajnalka: Tanuljunk Linuxot!, Zalaegerszegi Helikon Nyomda, 2000
2. Sikos László: Bevezetés a Linux használatába, BBS-INFO Kft., Budapest, 2005
3. Torma László: Az Ubuntu világa, Ad Librum, Budapest, 2008
4. Pere László: Linux felhasználói ismeretek I. kötet, Kiskapu kiadó, Budapest, 2002
5. Pere László: Linux felhasználói ismeretek II. kötet, Kiskapu kiadó, Budapest, 2002
6. Marcel Gagné: Válts Linuxra!, Kiskapu kiadó, Budapest, 2004
7. Nicholas Petreley, Jono Bacon: Linux az asztali gépen, Kiskapu kiadó, Budapest, 2006
8. Eric S. Raymond: A katedrális és a bazár, Kiskapu kiadó, Budapest, 2004
9. Lawrence Lessig: Szabad kultúra, Kiskapu kiadó, Budapest, 2005
114
Tartalomjegyzék
1. Miről, kiknek szól ez a jegyzet?.......................................................................................................3
2. Megtudhatjuk, mi is az operációs rendszer, és elkezdünk ismerkedni a Linuxszal.........................5
3. A Linux előnyeiről lesz szó, de megismerjük a szabad szoftver és a Linux történetét, valamint egy
kicsit eltöprengünk az informatikai biztonságról is..............................................................................8
Feladatok............................................................................................................................................18
4. A Linux használatának hátrányairól, az átállás buktatóiról hallhatunk. Menet közben
megtudhatunk némi alapvető információt a Ubuntu Linuxról...........................................................19
Feladatok............................................................................................................................................25
5. Megismerjük az Ubuntu változatait, támogatási rendszerét és előkészületeket teszünk a
telepítésre............................................................................................................................................26
Feladatok............................................................................................................................................29
6. Végre tényleg kipróbáljuk az Ubuntut, egyelőre telepítés nélkül. Megismerjük a telepítő CD
használatát..........................................................................................................................................30
Feladatok............................................................................................................................................38
7. Most már tényleg hozzákezdünk a 10.04-es Ubuntu telepítéséhez................................................39
8. Folytatjuk a telepítést, de előbb megismerkedünk a partíciókkal, fájlrendszerekkel, illetve a
linuxos fájlstruktúrával.......................................................................................................................41
9. Megismerkedünk egy különleges felhasználóval, és befejezzük a telepítést.................................46
Feladatok ...........................................................................................................................................49
10. Sorra vesszük, hogy milyen teendőink vannak közvetlenül telepítés után. Megismerkedünk a
csomagkezelés alapjaival. Új felhasználót hozunk létre....................................................................50
Feladatok............................................................................................................................................57
11. Zárt forráskódú meghajtók és egyéb programok telepítése..........................................................58
12. Megnézzük, hogyan telepíthetünk, futtathatunk még programokat Linuxon...............................61
Feladatok............................................................................................................................................66
13. Saját mappánk és az Ubuntu könyvtárszerkezete.........................................................................67
14. Jogosultságok kezelése.................................................................................................................73
Feladatok............................................................................................................................................76
15. Látványos asztali effektek – Compiz............................................................................................77
16. Még néhány szó Linux „felhasználói élményéről”......................................................................80
Feladatok............................................................................................................................................82
17. Meghajtóprogramok.....................................................................................................................83
18. Fontosabb felhasználói programok...............................................................................................86
19. A parancssori felület alapjai..........................................................................................................90
20. A gyakrabban használt parancssoros programok..........................................................................94
Feladatok..........................................................................................................................................104
21. Az Ubuntu 10.10-ban beköszöntő változásokról........................................................................105
22. Az Ubuntu 11.04 újdonságai......................................................................................................106
Tudásellenőrző tesztek......................................................................................................................107
Egyéb feladatok................................................................................................................................113
Felhasznált és ajánlott irodalom.......................................................................................................114
115