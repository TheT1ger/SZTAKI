<html>
<head>
<title> Lewis Carroll: Alice Csodaországban </title>
<meta http-equiv="Content-Type" content="text/html; charset=ISO-8859-2">
<meta http-equiv="Content-Language" content="hu">

</head>

<body bgcolor=#ffffee text=#000000 link=#000000 vlink=#550000 alink=#550000>

<table width="95%" align="center" border="0"><tr><td>

<tr><td>
<B>
<p align="center">Nyolcadik fejezet

<p align="center"><font size="5"><i>A királyi krokettpálya</i></font>
<p align=justify>&nbsp;
</B>
<p align=justify><img vspace=8 hspace=8 src="kepek/alice23.gif" width="251" height="337" border="0" align="right">
<p align=justify>A kertajtónál nagy rózsabokor volt. Fehér rózsák nyiladoztak rajta. Négy kertész éppen abban serénykedett, hogy pirosra mázolja a fehér rózsákat.
<p align=justify>Alice ámult-bámult. Közelebb lopakodott hozzájuk. Hallotta, amint az egyik kertész rászólt a másikra:
<p align=justify>- Vigyázz, Ötös, ne kend hozzám a festéket!
<p align=justify>- Nem tehetek róla - szólt az Ötös -, meglökött a Hetes.
<p align=justify>Erre a Hetes rátekintett, s ezt mondotta:
<p align=justify>- Te is mindent másra akarnál kenni, Ötös!
<p align=justify>- Jobb lenne, ha hallgatnál - vágott vissza az Ötös. - A Királynõ már tegnap le akarta üttetni a fejedet.
<p align=justify>- Miért? - kérdezte az, aki elõször szólalt meg.
<p align=justify>- Mi közöd hozzá, Kettes - jegyezte meg a Hetes.
<p align=justify>- De igenis, van közünk hozzá! - pattogott az Ötös. - El is mondom, miért. Azért akarta leüttetni a fejét, mert a szakácsnõnek a konyhába fokhagyma helyett tulipánhagymát vitt.
<p align=justify>A Hetes ledobta ecsetjét. Égre-földre esküdözött, hogy ebbõl egy szó se igaz, amikor megpillantotta a leselkedõ Alice-t. Hirtelen elhallgatott. Most a többiek is észrevették õt. Mind a négyen földig hajoltak elõtte.
<p align=justify>- Mondják kérem - szólalt meg Alice -, miért festik pirosra ezeket a fehér rózsákat?
<p align=justify>Az Ötös meg a Hetes nem szólt semmit, csak a Kettesre pillantott.
<p align=justify>A Kettes halkan mondta:
<p align=justify>- Tetszik tudni, édes kisasszonyka, úgy történt, hogy nekünk ide piros rózsafát kellett volna ültetnünk. Tévedésbõl azonban fehéret ültettünk. Ha a Királynõ megtudja ezt, leütteti valamennyiünk fejét. Most tehát sietve pirosra festjük a fehér rózsákat, minekelõtte még észrevenné...
<p align=justify>Ebben a pillanatban az Ötös, aki már régebben ide-oda fülelt, elkiáltotta magát.
<p align=justify>- A Királynõ, a Királynõ!
<p align=justify>A három kertész tüstént arcra borult. Közeledõ lábak ütemes dobaja hallatszott. Alice arrafelé fordult, s várta a Királynõt.
<p align=justify>Elõször tíz katona jött, ezek éppolyanok voltak, mint a három kertész: hosszúkásak és laposak, kezük-lábuk a kártyalapok sarkán. Õket tíz udvaronc követte, kettesével és katonásan. Mögöttük vonultak a királyi gyermekek, párosával kézen fogva egymást, ezek is tízen voltak, és jókedvûen ugrándoztak. Õket a vendégek követték, jobbadán királyok és királynõk.
<p align=justify>A díszkíséretben Alice tüstént fölismerte a fehér Nyuszit. Folyton selypegett, idegesen hadart, s mindenkire mézédesen mosolygott. Alice-re ügyet se vetett.
<p align=justify>Most jött a Szív Felsõ, aki bíborpárnán hozta a királyi koronát, és végül a pompás felvonulást a Szív Király és Királynõ zárta be.
<p align=justify>Alice nem tudta, vajon õ is arcra boruljon-e, mint a három kertész. Ilyesmi nem volt szokás a felvonulásokon. Aztán elgondolta, ha mindenki arcra esnék, akkor senki se látna belõle semmit, és nem volna értelme az egésznek. Hát inkább állva maradt, és szépen várt.

<p align="center"><img vspace=8 hspace=8 src="kepek/alice24.gif" width="365" height="432" border="0" align="center">

<p align=justify>Amikor a menet Alice elé ért, mindenki megállott, és rábámult. A Királynõ szigorúan kérdezte:
<p align=justify>- Kicsoda ez itt?
<p align=justify>Szavait a Szív Felsõhöz intézte, aki egyre csak hajbókolt, és mosolygott a Királynõre, de egy szót se szólt. Erre a Királynõ rárivallt:
<p align=justify>- Tökfilkó!
<p align=justify>Aztán türelmetlen fejmozdulattal Alice-tõl kérdezte meg:
<p align=justify>- Hogy hívnak, kislányom?
<p align=justify>- Alice-nek, felség - mondotta illedelmesen, közben azonban szüntelenül így bátorította magát: "Csak nem ijedek meg egy csomó játékkártyától?"
<p align=justify>- És ezek itt kicsodák? - kérdezte a Királynõ a három kertészre mutatva, akik valamennyien arcra borulva feküdtek a rózsafa körül.
<p align=justify>Minthogy ezek a színükkel hasra borultak, s hátukon ugyanolyan minta volt, mint a többi kártyán, a Királynõ nem tudhatta, hogy mifélék, kertészek, katonák vagy udvaroncok, esetleg a saját három gyereke?
<p align=justify>- Mit tudom én? - vetette oda Alice, s maga is meglepõdött merészségén. - Ez nem az én dolgom.
<p align=justify>A Királynõ elvörösödött a dühtõl. Úgy nézett rá, mint valami tigris, s magából kikelve ordította:
<p align=justify>- Üssétek le a fejét!
<p align=justify>Alice-nek azonban nem szállt inába a bátorsága, hanem hangosan, nagy bátran ezt felelte neki:
<p align=justify>- Szamárság!
<p align=justify>Ekkor a Király csillapítóan a felesége karjára tette a kezét, és félénken csak ennyit mondott:
<p align=justify>- Gondold csak meg, édesem, hiszen ez csak egy gyerek!
<p align=justify>A Királynõ mérgesen elfordult Alice-tõl, s a kertészekre mutatva, ezt parancsolta a Felsõnek:
<p align=justify>- Fordítsd vissza õket.
<p align=justify>A Szív Felsõ a lábával fordítgatta vissza a hasmánt fekvõ kertészeket.
<p align=justify>- Keljetek föl! - kiáltotta a Királynõ harsány hangon.
<p align=justify>Erre a három kertész fölugrott, és villámsebesen le-föl hajlongott a Király, a Királynõ, a királyi gyermekek meg az elõkelõ vendégek elõtt.
<p align=justify>- Elég! - üvöltött a Királynõ. - Olyan gyorsan hajlongtok, hogy beleszédülök. - Aztán a rózsafára mutatott: - Mit csináltatok itt?
<p align=justify>- Alázatosan könyörgünk, felség - rimánkodott a Kettes s fél térdre ereszkedett. - Éppen át akartuk mázolni ezeket a rózsákat.
<p align=justify>- Látom! - morgott a Királynõ, a rózsákat vizsgálgatva. - Üssétek le a fejüket!
<p align=justify>A menet tovább vonult, csak három katona maradt ott, hogy kivégezze a három szerencsétlen kertészt. Ezek Alice-hez folyamodtak segítségért.
<p align=justify>- Sohase búsuljatok, nem fogják leütni a fejeteket - mondotta Alice, s egy jókora virágcserépbe dugta õket.
<p align=justify>A három katona egy darabig kereste a kertészeket, aztán mikor nem talált senkit, nyugodtan a többiek után ballagott.
<p align=justify>- Leütöttétek a fejüket? - harsogta a katonák felé a Királynõ. - Parancsára, felség! - harsogták vissza a katonák.
<p align=justify>- Helyes! - kiáltott a Királynõ. - Tudsz krokettezni?
<p align=justify>A katonák némán álltak, s Alice-re tekintettek, minthogy a kérdés nyilvánvalóan neki szólt.
<p align=justify>- Tudok! - kiáltotta Alice. - Egy labdát kell ütõvel kis kapukon átütögetni!
<p align=justify>- Helyes! - üvöltötte a Királynõ. - Gyere velünk!
<p align=justify>Alice beállt a menetbe, s várta, hogy, mi fog most történni.
<p align=justify>- Szép napunk van ma - suttogta Alice fülébe a Nyuszi, rémülten pillantgatva feléje.
<p align=justify>- Nagyon szép - hagyta helyben Alice. - De hol a Hercegnõ?
<p align=justify>- Csitt, csitt! - intette le a Nyuszi, óvatosan körülkémlelve, aztán lábujjhegyre állt, s halkan mondotta Alice-nek:
<p align=justify>- Halálra ítélték.
<p align=justify>- Jaj, miért? - kérdezte Alice.
<p align=justify>- Csak nem sajnálod õt? - kérdezte dermedten a Nyuszi.
<p align=justify>- Nem én - felelte Alice. - Dehogyis sajnálom. Csak szeretném tudni, hogy miért.
<p align=justify>- Azért - mondta a Nyuszi -, mert Õfelségét, jóságos Úrnõnket és Királynõnket fölpofozta.
<p align=justify>Alice halkan nevetni kezdett.
<p align=justify>- Csitt, csitt! - aggodalmaskodott a Nyuszi. - Még meghallja a Királynõ. Úgy történt, hogy a Hercegnõ kissé elkésett. Erre Õfelsége...
<p align=justify>- Mindenki a helyére! - mennydörgött a Királynõ.
<p align=justify>A jelenlevõk - ki-ki amerre látott - hanyatt-homlok rohanni kezdtek. Elõbb egymásba gabalyodtak, de aztán néhány perc alatt mégiscsak elhelyezkedtek, s a játék megkezdõdött.
<p align=justify>Alice soha életében nem látott ilyen furcsa krokettpályát: csupa lyuk volt és barázda. A labdák eleven sündisznók voltak, az ütõk eleven flamingók, a katonák meg egymás kezén-lábán állva alkottak kapukat.

<p align=justify><img vspace=8 hspace=8 src="kepek/alice25.gif" width="247" height="336" border="0" align="right">

<p align=justify>Alice-nek a legtöbb bosszúságot az okozta, hogy nem bírt a flamingóval. Valahogy sikerült a hóna alá gyûrnie, s a lábai már lefelé lógtak. De alighogy kiegyenesítette a flamingó hosszú nyakát, hogy a fejével elüsse a sündisznót, a flamingó visszafordult hozzá, s oly elszontyolodott pofával bámult Alice arcába, hogy az nem állhatta meg kacagás nélkül. Aztán amikor visszanyomta a flamingó fejét, hogy megint ütni próbáljon vele, a sündisznó, amelyik az imént még labdává gömbölyödött, egyszerre kitekergõzött, és eliramlott. A hepehupás pályán is folyton elakadt a labda, s a kártyakatonák is eldüledeztek, odébb mentek, s a kapuk minden pillanatban eltûntek. Alice sejtette, hogy itt bajos lesz játszani.
<p align=justify>A tetejében a játékosok valamennyien egyszerre akartak a sündisznóba ütni, senki se várt a sorára. Ökölharcra keltek egymással. A Királynõ éktelen haragra gerjedt, folyton toporzékolt, s átlag minden percben egyszer ezt kiabálta:
<p align=justify>- Üssétek le a fejét, üssétek le a fejét!
<p align=justify>Alice-nek kezdett nem tetszeni a dolog. Vele ugyan még nem veszekedett a Királynõ, de arra gondolt, mi lesz, ha majd rákerül a sor. Itt általában divat volt mindenkinek leüttetni a fejét. Csoda, hogy van olyan, akit életben hagytak.
<p align=justify>Körülnézett, hogyan szökhetne meg innen észrevétlenül.
<p align=justify>Egyszerre valami furcsát pillantott meg oldalt, egy fa alatt. Meghökkent, de aztán ráeszmélt, hogy amit lát, nem egyéb, mint vigyorgás.
<p align=justify>"A Fakutya vigyorog - gondolta. - Végre valaki, akivel beszélgethetek."
<p align=justify>- Na, hogy érzed magad? - kérdezte a Fakutya, mihelyt volt elég szája, hogy beszéljen vele.
<p align=justify>Alice várt, amíg a Fakutyának a szeme is megjelent. Csak akkor köszöntötte.
<p align=justify>"Addig pedig nem beszélek hozzá - mondotta magában -, míg a füle is meg nem jelenik. Legalább az egyik."
<p align=justify>A következõ pillanatban megjelent a Fakutya egész feje.
<p align=justify>Erre Alice letette a flamingóját, s a játékot kezdte mesélni neki, örvendve, hogy valakivel szóba állhat. A Fakutya azonban úgy gondolta, hogy elég, ha csak a feje látszik, s a törzsét nem is jelentette meg.
<p align=justify>- Nem rendesen játszanak ezek - panaszkodott Alice. - Úgy veszekszenek, hogy a saját szavát se hallja az ember. Nem tudják a játékszabályokat, vagy legalábbis nem törõdnek velük, és arról fogalmad sincs, hogy megzavarja az embert az, hogy minden eleven. Például az a kapu, amelyen éppen keresztül kellene ütnöm a labdát, egyszerre csak fogja magát, és átsétál a pálya másik végére. A Királynõ labdáját meg már éppen el akartam ütni, mikor egyszer csak elszaladt a sündisznó, mert meglátta, hogy közeledik feléje az én sünöm.
<p align=justify>- És hogy tetszik neked a Királynõ? - kérdezte a Fakutya halkan.
<p align=justify>- Sehogy se - felelte Alice. - Ez a Királynõ olyan - kezdte, de akkor észrevette, hogy a Királynõ a háta mögött áll, és így folytatta : - ...olyan kitûnõen játszik, hogy mindannyiunkat legyõz.
<p align=justify>A Királynõ elégedetten mosolygott és továbbment.

<p align=justify><img vspace=8 hspace=8 src="kepek/alice26.gif" width="301" height="432" border="0" align="right">

<p align=justify>- Hát te kivel beszélgetsz? - kérdezte a Király, aki odajött Alice-hez, és nagy kíváncsian nézegette a Fakutya fejét.
<p align=justify>- Barátommal, a Fakutyával - válaszolta Alice. - Ha megengedi, bemutathatom felségednek.
<p align=justify>- Nekem ugyan egy cseppet sem tetszik - mondta a Király. - De nem bánom, megcsókolhatja a kezemet.
<p align=justify>- Van eszembe - vigyorgott a Fakutya.
<p align=justify>- Mit pimaszkodsz? - hörgött a Király. - Mit bámulsz rám? - S beszéd közben Alice háta mögé iparkodott.
<p align=justify>- A királyokat bámulni szokás - mentegette barátját Alice. - Ezt már olvastam is valahol, csak nem tudom, hogy hol.
<p align=justify>- El ezzel a Fakutyával - parancsolta határozott hangon a Király, és oda is szólt az éppen arra tartó Királynõnek: - Édesem! Légy szíves, távolíttasd el ezt a Fakutyát!
<p align=justify>A Királynõ csak egy módját ismerte az ügyes-bajos dolgok elintézésének, akár fontosak voltak azok, akár nem.
<p align=justify>- Üssétek le a fejét! - mondta oda se pillantva.
<p align=justify>- Majd magam megyek a bakóért - mondta a Király lelkendezve, s máris elrohant.
<p align=justify>Alice arra gondolt, hogy megnézi, hol tartanak a játékban. Messzirõl hallotta csak a Királynõ dühös rikácsolását. Eddig három játékost ítélt halálra azért, mert elmulasztották az ütésüket, s Alice kissé elborult arra a gondolatra, hogy hiszen a játék most már úgy összevissza keveredett, hogy maga sem tudná megmondani, az õ ütése van-e soron vagy a másé. Így aztán elindult, hogy megkeresse a sündisznóját.
<p align=justify>Hát a sündisznó éppen egy másik sündisznóval viaskodott, aztán úgy egymásba gabalyodtak, hogy Alice azt gondolta: itt a pompás alkalom az egyiket elütni a másikkal. Egyedül csak az volt a bökkenõ, hogy a flamingója átsétált a kert túlsó végébe, s ott nagy ügyetlenül megpróbálkozott felszállni az egyik fára.
<p align=justify>Mire megfogta a flamingóját, és visszahozta, a két sündisznónak hûlt helye volt.
<p align=justify>"Sebaj - gondolta Alice -, a kapuk úgyis elszéledtek." - S ezzel a flamingóját karja alá gyömöszölte, hogy többé el ne szökhessék, s visszament a Fakutyához egy kis beszélgetésre.
<p align=justify>Ahogy odaért, ámulva látta, hogy a Fakutya körül nagy csoport álldogál, s a Király meg a Királynõ a Bakóval vitatkozik. A többiek pedig mind hallgatnak, mint a sír, és kényelmetlenül feszengenek.
<p align=justify>Mihelyt Alice megjelent, mindannyian hozzá fordultak, hogy õ döntse el a vitát. Mind a hárman érvelni kezdtek, de minthogy mind egyszerre beszéltek, Alice egyiket se értette, s fogalma se volt, mirõl is van szó voltaképpen.
<p align=justify>A Bakó azt állította, hogy õ csak akkor tudja leütni valakinek a fejét, ha a fejhez test is tartozik, amelyrõl leütheti. Bizonykodott, hogy mióta bakó, nem ütött le másképpen fejet, új szokásokat meg már nem vesz fel.
<p align=justify>A Király viszont erõsködött, hogy mindenkinek, akinek feje van, le lehet ütni a fejét, így a Bakó ne beszéljen szamárságokat.
<p align=justify>A Királynõ azzal érvelt, hogy ha az egész ügyet azon nyomban el nem intézik, õ bizony közben kivégeztet mindenkit. Ezért volt aztán mindenki oly komor, hallgatag és aggodalmas.

<p align="center"><img vspace=8 hspace=8 src="kepek/alice27.gif" width="303" height="384" border="0" align="center">

<p align=justify>Alice csak ezt a tanácsot tudta adni:
<p align=justify>- Legokosabb, ha megkérdezik a Hercegnõt. Övé a Fakutya.
<p align=justify>- A Hercegnõ tömlöcben van - mondotta a Királynõ. - Azonnal hozd ide - parancsolta a Bakónak.
<p align=justify>A Bakó futva-futott a Hercegnõért.
<p align=justify>Ebben a pillanatban azonban a Fakutya feje halványodni kezdett, s mire a Bakó visszatért a Hercegnõvel, végképp el is tûnt. A Király meg a Bakó tûvé tették az egész kertet, dühöngve keresték a Fakutyát, a többiek meg szépen visszaszállingóztak, hogy folytassák a játékot.

<p align=justify><p align=justify>&nbsp;
<HR><P>
<table width="100%">
<tr><td align="left"><a href="index.htm">Tartalomjegyzék</a></td><td align="right"><a href="alice09.htm">9. fejezet</a></td></tr>
</table>

</font>


</td>
</tr>
</table>

</body>
</html>
