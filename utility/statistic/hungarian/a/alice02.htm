<html>
<head>
<title> Lewis Carroll: Alice Csodaországban </title>
<meta http-equiv="Content-Type" content="text/html; charset=ISO-8859-2">
<meta http-equiv="Content-Language" content="hu">

</head>

<body bgcolor=#ffffee text=#000000 link=#000000 vlink=#550000 alink=#550000>

<table width="95%" align="center" border="0"><tr><td>

<tr><td>

<B>
<p align="center">Második fejezet

<p align="center"><font size="5"><i>Könnytó</i></font>
<p align=justify>&nbsp;
</B>
<img vspace=8 hspace=8 src="kepek/alice04.gif" width="182" height="432" border="0" align="right">

<p align=justify>- Egyre murisabb! - kiáltott fel Alice.
<p align=justify>Úgy meglepõdött, hogy egyszeriben elfelejtett szépen beszélni.
<p align=justify>- Most hát olyan hosszúra nyúltam, mint a világ legnagyobb távcsöve. No, szervusztok, lábaim.
<p align=justify>Tudniillik lenézett a lábaira. Alig látta õket, olyan messzire estek tõle.
<p align=justify>- Jaj, szegény kis lábaim, ki húzza majd föl rátok a cipõt meg a harisnyát, édeseim?! Én aligha fogom tudni. Sokkal messzebbre kerültem tõletek, semhogy törõdhetnék veletek. Nektek kell most gondoskodni magatokról, ahogy tudtok.
<p align=justify>"De azért kedvesnek kell lennem hozzájuk - gondolta Alice -, különben nem visznek el oda, ahová akarom. Igen. Minden karácsonykor veszek majd nekik egy pár cipõt."
<p align=justify>Alice tovább tervezgette, miképp juttathatja el lábaihoz a cipõt.
<p align=justify>- Postán küldöm el - tûnõdött -, ajánlott csomagban. Jaj, de fura lesz ajándékot küldeni a tulajdon lábaimnak! Azt írom majd a csomagra:

<p align=justify><table width="40%" align="center"><tr><td>
<i>Alice szépreményû<br>
&nbsp; &nbsp;Jobb lábának<br>
&nbsp; &nbsp; &nbsp;a kandalló szõnyegén<br>
&nbsp; &nbsp; &nbsp; &nbsp;közel a zsámolyhoz.<br>
&nbsp; &nbsp; &nbsp; &nbsp; &nbsp;Szíves üdvözlettel:<br>
&nbsp; &nbsp; &nbsp; &nbsp; &nbsp; &nbsp;Alice.</i></td></tr></table>

<p align=justify>- Jaj, istenem, mennyi csacsiságot beszélek össze!
<p align=justify>Ebben a pillanatban feje a mennyezetbe ütõdött. Most több mint három méter magas volt. Hirtelenül fölkapta az icike-picike kis arany kulcsot, s futott a kertajtó felé.
<p align=justify>Szegény Alice! Legföljebb azt tehette, hogy a földön fekve a fél szemével átkukucskált a kertbe. De hogy keresztül is juthasson rajta, ahhoz még kevesebb reménye volt, mint valaha. Leült hát a földre, és sírva fakadt.
<p align=justify>- Szégyellheted magad - mondta Alice. - Ekkora nagy lány (no, ezt most joggal mondhatta), és így sír. Elég legyen, ha mondom!
<p align=justify>De azért csak tovább sírdogált. Literszámra folytak könnyei, míg egy jókora tó nem támadt körülötte. Ez a tó vagy tizenöt centiméter mély volt, s elfoglalta a csarnok felét.
<p align=justify>Egy kis idõ múlva tipegést hallott a távolból, gyorsan megtörülte szemét, hogy lássa, ki jön. A fehér Nyuszi tért vissza, csuda mód kiöltözködve. Egyik kezében fehér glaszékesztyût, másikban egy nagy legyezõt tartott. Sietve loholt, s közben egyre azt mormolta:

<img vspace=8 hspace=8 src="kepek/alice05.gif" width="283" height="362" border="0" align="right">

<p align=justify>- Jaj, a Hercegnõ megesz, ha elkésem.
<p align=justify>Alice annyira kétségbe volt esve, hogy bárkitõl is segítséget kért volna. Amikor a Nyuszi a közelébe ért, halkan, félénken megszólította õt:
<p align=justify>- Bocsánatot kérnék, tisztelt uram...
<p align=justify>A Nyuszi erre visszahõkölt, elejtette a fehér glaszékesztyût meg a legyezõt, s hanyatt-homlok rohant neki a sötétségnek.
<p align=justify>Alice fölkapta a legyezõt meg a kesztyût, s mivel a csarnokban iszonyú hõség volt, legyezgetni kezdte magát. Közben folyton ezt hajtogatta:
<p align=justify>- Ej, ej, milyen különös is ma minden. Tegnap pedig még minden egészen rendes volt. Vajon csakugyan megváltoztam-e az éjszaka? Nézzük csak: ma reggel, amikor fölébredtem, még az voltam-e, aki voltam? Úgy rémlik, mintha egy kicsit más lettem volna. De ha nem az vagyok, az a kérdés, kicsoda is vagyok voltaképpen. Borzasztó!
<p align=justify>Alice sorba vette valamennyi hasonló korú barátnõjét, hátha átváltozott azok közül valamelyikké.
<p align=justify>- Hogy Ada nem vagyok, az bizonyos. Adának hosszú, göndör haja van, az én hajam pedig nem göndör. Az is bizonyos, hogy Mabel<a href="#1"><small><sup>1</sup></small></a> se lehetek, mert én rengeteg mindenfélét tudok, Mabel pedig semmit se tud. Aztán õ az õ, én pedig én vagyok. Jaj, istenem, milyen zûrzavaros ez! Nézzük csak, tudom-e még azt, amit tanultam az iskolában. Szóval: négyszer öt az tizenkettõ, négyszer hat az tizenhárom, és négyszer hét az ... jaj, még húszig se tudok számolni. De hagyjuk az egyszeregyet. Próbáljuk csak a földrajzot. Párizs fõvárosa London, Rómáé meg Párizs, Róma pedig - nem, itt valami hiba lesz. Úgy látszik, mégiscsak Mabel lett belõlem. Megpróbálok fölmondani egy verset.
<p align=justify>Alice szépen meghajolt, mint az iskolában, amikor verset mondott. Hangja azonban rekedten, idegenül csengett, s nem azok a szavak jöttek a nyelvére, amelyek szoktak.

<p align=justify><table align="center"><tr><td><i>
Ni, testét csinosítja épp<br>
a krokodilgyerek,<br>
sikálja arany pikkelyét,<br>
önt rá Nílus-vizet.

<p align=justify>Ni, szép karma hogy szétmered, <br>
be vígan somolyog!<br>
Száját tátja, és így rebeg: <br>
"Kis hal, isten hozott!"
</i></td></tr></table>

<p align=justify>- Tudom, hogy egészen másképp mondtam - szólott szegény Alice, s a szeme megtelt könnyel, majd így okoskodott: - Most már bizonyos, hogy én vagyok Mabel. És most nekem abban a dohos kis lakásban kell majd laknom, szinte egyetlen játékom sem lesz, mindig csak a leckét kell tanulnom. De nem, mégsem. Ha én vagyok Mabel, akkor inkább örökre itt maradok. Hiába dugják le a fejüket, hiába mondják majd: "Gyere föl már, szívecském." Én csak föltekintek; s így szólok: "Mondják meg elõbb, hogy ki vagyok. Ha az vagyok, aki szeretek lenni, akkor fölmegyek. Ha nem az vagyok, akkor itt maradok a barlangban egészen addig, amíg valaki más nem lesz belõlem." De ó, jaj - fakadt újra sírva Alice -, bárcsak már ledugnák a fejüket! Olyan rossz itt egyedül.
<p align=justify>Amíg így beszélt, kezére pillantott, és ámulva látta, hogy közben fölhúzta a Nyuszi egyik fehér glaszékesztyûjét.
<p align=justify>"Hogy lehet ez? - gondolta. - Úgy látszik, megint kisebb lettem!"
<p align=justify>Alice fölállt, az asztalhoz ment, hogy hozzá mérje magát, s akkor látta, hogy most körülbelül fél méter magas, és hogy egyre összébb zsugorodik. Hamarosan rájött, hogy az a legyezõtõl van, melyet a kezében tart. Ezért gyorsan eldobta, még mielõtt véglegesen semmivé zsugorodott volna.
<p align=justify>- No, most majdnem megjártam - mondta Alice, mert alaposan megrémült a hirtelen változástól, de azért boldog volt, hogy még maradt belõle valamicske. - Most pedig egy-kettõ, ki a kertbe - szólt, és rohant vissza a parányi ajtóhoz. De hát, sajnos, a parányi ajtó megint be volt zárva, s az icike-picike aranykulcs ott hevert az üvegasztalon, mint az imént.
<p align=justify>"Egyre rosszabb lesz, egyre rosszabb - gondolta szegény kislány. - Még soha életemben nem voltam ilyen csöpp, mint amilyen most vagyok. Még soha életemben. Hát ez igazán szörnyû."
<p align=justify>Amíg ezt mondta, lába megcsuszamlott, s a következõ pillanatban - zsupsz! - nyakig csücsült a sós vízben. Elsõ gondolata az volt, hogy valahogyan beleesett a tengerbe.
<p align=justify>"Akkor vasúton megyek haza" - mondta magában.
<p align=justify>Alice csak egyszer életében volt a tengerparton, s akkor arra az általános következtetésre jutott, hogy bárhova is megy az ember Anglia partjain, mindenütt talál egy csomó kabint, a gyerekek kis ásókkal ásnak a homokban, aztán villák következnek, a villák mögött meg a vasúti állomás van.
<p align=justify>De hamarosan ráocsúdott, hogy abba a könnytóba pottyant, amelyet õ sírt össze, amikor még három méter magas volt.

<p align="center"><img vspace=8 hspace=8 src="kepek/alice06.gif" width="432" height="339" border="0">

<p align=justify>"Bárcsak ne sírtam volna annyit - sóhajtott Alice, s körülúszta a tavat, hogy lássa, miképp juthatna ki belõle. - Most az lesz a büntetésem, hogy belefulladok a saját könnyeimbe - gondolta. - No, ez igazán furcsa lenne. Ámbár ma minden, de minden olyan furcsa."
<p align=justify>Ebben a pillanatban Alice azt hallotta, hogy a tó kissé távolabb megloccsant. Odaúszott, hogy megnézze, mitõl. Elõször azt gondolta, hogy valami fóka vagy víziló, de aztán ráeszmélt, hogy csak hozzá mérve olyan nagy ez az állat, s valójában csak egy kis egér, amelyik belepottyant, akárcsak õ maga.
<p align=justify>- Megszólítsam ezt az egeret? - tûnõdött Alice. - Idelenn ma minden olyan rendkívüli. Kitelik tõle, hogy beszélni is tud. Ártani semmi esetre sem árt, ha megszólítom.
<p align=justify>Hát megszólította:
<p align=justify>- Ó, Egér, meg tudnád-e mondani, hogyan kerülhetek ki ebbõl a tócsából? Mert hogy már nagyon belefáradtam a körbeúszkálásba, ó, Egér!
<p align=justify>Azt hitte, hogy így kell beszélni egy egérrel. Eddig ugyan még sohasem volt rá alkalma, de emlékezett arra, hogy a bátyja latin nyelvtanában ezt olvasta: "egér, egeret, egérnek, egérhez, ó egér!"
<p align=justify>Az Egér fürkészõen bámult rá, s mintha egyik apró szemével oda is kacsintott volna neki, de semmit se szólt.
<p align=justify>"Talán nem tud angolul - gondolta Alice. - Lehet, hogy francia egér, és Hódító Vilmos seregével jött át."

<p align="center"><img vspace=8 hspace=8 src="kepek/alice07.gif" width="512" height="335" border="0">

<p align=justify>Bármilyen jól tudta is Alice a történelmet, gyakran összezavarta azt, hogy mi mikor történt. Most újra megszólalt:
<p align=justify>- <i>O&#249; est ma chatte?</i><a href="#2"><small><sup>2</sup></small></a>
<p align=justify>Ugyanis ezt a mondatot tanulta elõször franciául.
<p align=justify>Az Egér hirtelen kiugrott a vízbõl, s egész testében remegni kezdett.
<p align=justify>- Jaj, bocsánat - hebegte Alice.
<p align=justify>Kétségbe volt esve, hogy így felizgatta szegény állatkát.
<p align=justify>- Egészen elfelejtettem, hogy nem tetszik szeretni a macskákat!
<p align=justify>- Hogy nem szeretem a macskákat? - visított az Egér éles, metszõ hangon. - Te talán szeretnéd õket, ha helyemben volnál?
<p align=justify>- Semmi esetre sem - válaszolt Alice csillapítóan. - Ne tessék haragudni. De ha meg tetszene nézni Dinah-t, a mi cicánkat, akkor azt hiszem, azonnal meg tetszene szeretni minden macskát. Olyan cukros, szelíd kis cicuska.
<p align=justify>Amíg Alice lassan úszkált a tóban, félig önmagának bizonyítgatta:
<p align=justify>- Olyan szépen ül és dorombol a kandallónál. Olyan édesen nyalogatja a talpát, és mossa a pofikáját, és olyan jó simogatni a puha szõrét. És olyan pompás egerészõ - ja, bocsánatot kérek - szólt Alice, mert ebben a pillanatban az Egér szõre égnek állt ijedtében, és Alice sejtette, hogy ezúttal igazán megbántotta õt. - Talán ne is beszéljünk róla többet, ha nem tetszik akarni.
<p align=justify>- Ne beszéljünk? - kérdezte az Egér a farka hegyéig remegve. - Hát én hoztam szóba? A mi nemzetségünk mindig gyûlölte a macskákat. Ronda, hitvány, közönséges fajzat. Ne is említsd többé!
<p align=justify>- Nem kérem, soha többé! - szólt Alice, és gyorsan másra terelte a szót. - Tetszik talán szeretni a ... a ... kutyákat ? - kérdezte.
<p align=justify>Az Egér nem felelt. Alice buzgón folytatta:
<p align=justify>- Van nálunk a szomszédban egy szép kis kutya. Azt is megmutatnám. Tetszik tudni, olyan okos szemû, göndör szõrû kis foxi. Mindent visszahoz; amit eldobnak neki, szolgál az ételért, s annyi sok mindent tud. Föl se tudom sorolni. Egy paraszt a gazdája, s az azt mondja, olyan hasznos, hogy talán száz fontot is megér. Azt is mondja, hogy mind kipusztítja a patkányokat meg a ... jaj - kiáltotta Alice elszomorodva -, csak nem sértettem meg már megint?
<p align=justify>Merthogy az Egér esze nélkül úszott el a közelébõl. Valósággal felkavarta a vizet.
<p align=justify>Alice nyájasan szólt utána:
<p align=justify>- Kedves jó Egér, szíveskedjék visszajönni! Többet nem beszélünk se cicákról, se kutyákról, ha nem tetszik szeretni õket!
<p align=justify>Amikor az Egér ezt hallotta, megfordult, s lassan visszaúszott hozzá. A képe egészen sápadt volt.
<p align=justify>"Az izgatottságtól" - gondolta Alice.
<p align=justify>Az Egér most halkan remegve azt súgta:
<p align=justify>- Gyerünk ki a partra. Elmesélem élettörténetemet, s akkor meg fogod érteni, miért gyûlölöm a kutyákat meg a macskákat.
<p align=justify>Éppen ideje volt, hogy kiússzanak, mert közben a tóba beleesett mindenféle madár és állat, s egymás hegyén-hátán nyüzsögtek. Volt ott Kacsa meg Struccmadár, Papagáj meg Sas meg sok más furcsa teremtés. Alice elõreúszott, s az egész társaság utána, ki a partra.
<p align=justify>&nbsp;
<HR><P>
<table width="100%">
<tr><td align="left"><a href="index.htm">Tartalomjegyzék</a></td><td align="right"><a href="alice03.htm">3. fejezet</a></td></tr>
</table>

<p align=justify>&nbsp;
<p align=justify><a name="1">1) &nbsp;Mabel - ejtsd: mébel.</a><br>
<a name="2">2) &nbsp;O&#249; est ma chatte? (Francia kiejtése: u e má sátt?) - Jelentése magyarul: Hol van a macskám?</a><br>

</font>


</td>
</tr>
</table>

</body>
</html>
