<html>
<head>
<title> Lewis Carroll: Alice Csodaországban </title>
<meta http-equiv="Content-Type" content="text/html; charset=ISO-8859-2">
<meta http-equiv="Content-Language" content="hu">

</head>

<body bgcolor=#ffffee text=#000000 link=#000000 vlink=#550000 alink=#550000>

<table width="95%" align="center" border="0"><tr><td>

<tr><td>
<B>
<p align="center">Hatodik fejezet

<p align="center"><font size="5"><i>Békétlenség, bors és baj</i></font>
<p align=justify>&nbsp;
</B>
<p align=justify><img vspace=8 hspace=10 src="kepek/alice15.gif" width="320" height="354" border="0" align="right">
<p align=justify>Alice néhány percig csak állt-állt a ház elõtt, azon tûnõdve, mit tegyen. Egyszerre valami libériás inas rohant az erdõbõl a ház felé. (Azért gondolta Alice inasnak, mert libériában volt, egyébiránt az arcából ítélve inkább halnak nézte volna.) Az inas erõsen kopogott az ajtón bütykös ujjával. Erre egy másik libériás inas, akinek kerek arca volt s dülledt szeme, mint a békának, kinyitotta a kaput. Mind a két inas rizsporozott, bodorított hajat viselt. Alice-t furdalta a kíváncsiság, mi lehet itt, s egy kicsit elõrelopakodott az erdõbõl, hogy hallgatóddzék.
<p align=justify>A Hal-inas óriási borítékot húzott ki hóna alól, csaknem akkorát, mint õ maga, átnyújtotta a másik inasnak és ünnepélyesen így szólt:
<p align=justify>- Õfelsége, a Királynõ, arra kéri a Hercegnõt, kegyeskedjék elfáradni hozzá krokettezni. - A Béka-inas éppily ünnepélyesen ismételte a meghívást, csupán a szavakat cserélte föl egy kissé.
<p align=justify>- A Hercegnõt arra kéri a Királynõ Õfelsége, krokettezni kegyeskedjék elfáradni hozzá.
<p align=justify>Erre mind a ketten hajbókoltak úgy, hogy göndör fürtjeik egymásba gabalyodtak s összeborzolódtak.
<p align=justify>Alice nagyot kacagott ezen. Vissza is futott az erdõbe, hogy meg ne hallják. Mire ismét kikukkantott, a Hal-inas már elment, a Béka-inas pedig künn üldögélt a ház elõtt a földön, s bambán bámult fölfelé az égre.
<p align=justify>Alice félénken a kapuhoz sompolygott és kopogtatott.
<p align=justify>- Hiába kopogtat - mondta a Béka inas. - Két okból. Elõször azért, mert én is kívül vagyok a kapun, akárcsak maga, másodszor pedig azért, mert odabenn olyan éktelen lármát csapnak, hogy ezt nem hallja meg emberfia.
<p align=justify>Belülrõl csakugyan pokoli zenebona hallatszott. Folyton üvöltöttek, tüsszögtek, törtek-zúztak, mintha minden pillanatban egy-egy cserépedényt vagy csuprot vágtak volna földhöz.
<p align=justify>- Kérem szépen - kérdezte Alice -, hogy juthatnék be?
<p align=justify>- Akkor még lenne valami értelme a kopogtatásnak - folytatta a Békainas, nem is hederítve Alice kérdésére -, ha kettõnk közt volna a kapu. Ha maga benn volna, akkor kopogtathatna, és én kiengedhetném.
<p align=justify>A Béka-inas, amint beszélt, egyre fölbámult az égre.
<p align=justify>Alice ezt nagyon zokon vette tõle.
<p align=justify>"De talán nem is tehet róla - mentegette Alice. - A szeme majdnem fönn van a feje búbján. No de azért válaszolhatna a kérdésemre." - Hogy juthatnék be? - ismételte hangosan.
<p align=justify>- Nekem itt kell rostokolnom holnap reggelig - mondta a Béka-inas.
<p align=justify>Ebben a pillanatban a ház kapuja kinyílt, s egy jókora tál röpült a Béka-inas feje felé, az orrát meg is horzsolta, azután egy mögötte álló fán ízzé-porrá zúzódott.
<p align=justify>- Vagy esetleg holnaputánig - tette hozzá a Béka-inas, mintha mi se történt volna.
<p align=justify>- Hogy juthatnék be? - kérdezte Alice újból, még hangosabban.
<p align=justify>- Az elsõ kérdés - fontoskodott a Béka-inas -, hogy egyáltalában bejuthat-e?
<p align=justify>Természetesen ez volt az elsõ kérdés. Alice-t azonban a Béka-inas modora sértette.
<p align=justify>- Rettenetes - mormogta -, mennyire fontoskodnak ezek az állatok. Valósággal megbolondítják az embert.
<p align=justify>A Béka-inas erre megismételte elõbbi kijelentését.
<p align=justify>- Nekem itt kell rostokolnom holnap reggelig, esetleg holnaputánig is.
<p align=justify>- Szóval mit tegyek? - kérdezte Alice.
<p align=justify>- Amit akar - felelte a Béka-inas, és fütyörészni kezdett.
<p align=justify>- Ez hülye - mormogta Alice kétségbeesve. - Kár vele szóba állni.
<p align=justify>Azzal kinyitotta a kaput, és belépett. A kapun át egy nagy konyhába jutott, mely telis-teli volt füsttel. A Hercegnõ háromlábú széken ült a konyha közepén, s egy pólyást dajkált. A szakácsné a tûzhely fölé hajolt, s roppant rézkondérban levest kavargatott.

<p align="center"><img vspace=8 hspace=8 src="kepek/alice16.gif" width="480" height="397" border="0" align="center">

<p align=justify>"Ezt ugyancsak megborsozták" - gondolta Alice, mivel körülötte jobbra-balra tüsszögtek.
<p align=justify>A bors csakugyan szinte úszott mindenfelé. Maga a Hercegnõ is tüsszentett olykor-olykor, a pólyás pedig hol bõgött, hol tüsszögött. Csak a szakácsné nem tüsszögött a konyhában meg egy nagy kutya. Az a tûzhely mellett ült, és szélesen vigyorgott.
<p align=justify>- Kérem, tessék megmondani - érdeklõdött Alice egy kicsit félénken, mert nem tudta bizonyosan, illik-e neki elõször megszólalnia -, miért vigyorog úgy ez a kutya?
<p align=justify>- Azért, mert Fakutya - felelte a Hercegnõ. - Semmi másért. Disznó!
<p align=justify>Ezt a szót olyan dühösen ordította a Hercegnõ, hogy Alice-ben megfagyott a vér. Késõbb kiderült, hogy a pólyásra értette, nem rá. Erre Alice nekibátorodott, s így folytatta:
<p align=justify>- Nem tudtam, hogy a Fakutyák vigyorognak. Még azt se tudtam, hogy a Fakutyák tudnak vigyorogni.
<p align=justify>- Nemcsak hogy tudnak vigyorogni, hanem állandóan vigyorognak is - vetette oda a Hercegnõ.
<p align=justify>- Én eddig még egyetlen vigyorgó Fakutyát se láttam - mondta Alice kedveskedve, mert örült, hogy szóba ereszkednek vele.
<p align=justify>- Mit tudsz te - szólt fitymálva a Hercegnõ.
<p align=justify>Alice-nek fájt a megjegyzés. Másra akarta terelni a beszédet. Ekkor azonban a szakácsnõ levette a tûzrõl a roppant rézkondért, és mindent, ami a keze ügyébe esett, odavagdosott a Hercegnõhöz meg a pólyáshoz. Elõször a piszkavas röpült, aztán a csuprok, lábasok és tányérok következtek. A Hercegnõ egy csöppet se törõdött azzal, hogy az edényeket a fejéhez vagdossák, a pólyás pedig különben is úgy üvöltött, hogy nem lehetett eldönteni, miért bõg.
<p align=justify>- Jaj, kérem, mit tetszik csinálni! - fakadt ki Alice, s halálos rémületében le-föl szaladgált. - Hiszen leütik a kisbaba orrát! - kiáltotta, amikor egy, a rendesnél nagyobb fazék röpült el a pólyás mellett, s csaknem eltalálta õt.
<p align=justify>- Ha nem ütnéd mindenbe az orrodat - dörmögte a Hercegnõ Alice felé -, hidd el, a földgolyó sokkal gyorsabban forogna.
<p align=justify>- Az pedig nagy baj volna - jegyezte meg Alice, örülve, hogy eldicsekedhet azzal, amit tud. - Tessék meggondolni, mi történnék akkor a nappalokkal meg az éjszakákkal? A földgolyó ugyanis minden huszonnégy órában egyszer fordul meg a saját tengelye körül. Sohase tér ki pályájából. Különben bevágódnék egy üstökös...
<p align=justify>- Jó, hogy mondod! - kiáltott a Hercegnõ a szakácsnénak. - Vágd le a fejét.
<p align=justify>Alice ijedten pillantott a szakácsnéra, vajon megteszi-e a Hercegnõ parancsát. De a szakácsné, úgy látszik, nem is hallotta, s tovább kevergette-kavargatta a levest. Alice tehát nekibátorodott s folytatta:
<p align=justify>- A földgolyó minden huszonnégy órában egyszer fordul meg saját tengelye körül. Vagy talán minden tizenkettõben? Én ...
<p align=justify>- Ugyan hagyj már békén - mondta a Hercegnõ. - Unom a számokat. Ezzel újra dajkálni kezdte a pólyást. Valami bölcsõdalt dalolt neki, s minden sor végén jól összerázta.

<p align=justify><table align="center"><tr><td>
<i>Tente baba, tente,<br>
ne bõgj, anyja szentje,<br>
ne tüsszögj már, ne üvöltözz,<br>
odaváglak én a földhöz,<br>
adta teremtette.</i></td></tr></table>

<p align=justify>A szakácsné ismételte az utolsó sort: <i>Adta teremtette</i>, s a pólyás annál jobban bömbölt.
<p align=justify>A Hercegnõ rázendített a második versszakra, a pólyást vadul le-föl hajigálta, az pedig úgy sikított, ahogy kifért a torkán. Alice alig hallotta az altatódalt.

<p align=justify><table align="center"><tr><td>
<i>Tente baba, tente,<br>
ordíts csendesen, te,<br>
nézd csak, hogy lobog a tûz bent, <br>
odakerül, aki tüsszent,<br>
adta teremtette.</i></td></tr></table>

<p align=justify>A szakácsné megint rávágta: <i>Adta teremtette.</i>
<p align=justify>A pólyás tovább visított.
<p align=justify>- Nesze, most dajkáld te - mondta a Hercegnõ, s Alice-hez röpítette a pólyást. - Nekem át kell öltöznöm. Krokettezni hívott Õfelsége, a Királynõ.
<p align=justify>Már rohant is kifelé a konyhából. A szakácsné egy palacsintasütõt vágott utána, de nem találta el.
<p align=justify>Alice alig tudta tartani az apróságot. Furcsa egy jószág volt. Csupa kéz meg láb. A szerencsétlen kis teremtés úgy prüszkölt, mint valami gõzmozdony, elõször összegömbölyödött, aztán kinyújtózkodott, úgyhogy Alice eleinte alig bírta tartani.
<p align=justify>Lassanként jött rá, hogy kell bánni ezzel a babával. Jól összefogta egy csomóba, s erõsen tartotta a jobb fülét meg a bal lábát, akkor nem oldódhatott ki. A konyhából a ház elé vitte.
<p align=justify>- Ha benn hagyom szegénykét, elõbb-utóbb még levágják - mondotta Alice. - Az pedig gyilkosság volna.
<p align=justify>Alice ezt hangosan mondta, s a kisbaba, aki már abbahagyta a tüsszögést, helyeslõen röfögött.
<p align=justify>- Ne röfögj - intette Alice -, az nem illik.
<p align=justify>De a baba újra csak röfögött.
<p align=justify>Alice ijedten az arcába nézett, hogy lássa, mi lelte. Annyi bizonyos, csúnya, pisze orra volt neki s pirinyó szeme. Alig látszott ki a hájrétegbõl. Alice rá se tudott már nézni.
<p align=justify>"Lehet azonban, hogy csak sírt" - gondolta Alice, s a kicsike szemébe pillantott, nem könnyes-e.

<p align=justify><img vspace=8 hspace=8 src="kepek/alice17.gif" width="247" height="361" border="0" align="right">

<p align=justify>Nem volt könnyes.
<p align=justify>- Ha disznóvá változol, drágám - szólt Alice határozottan -, akkor többet semmi közöm hozzád. Úgy vigyázz magadra.
<p align=justify>A szegény pára ismét ríni kezdett, vagy talán inkább röfögött. Alice nem tudta eldönteni, hogy voltaképp mit csinált. Egyszerre eszébe villant, mit kezd majd ezzel a jószággal otthon. Erre a kicsi úgy elkezdett röfögni, hogy Alice riadtan nézett az arcába. Hát száz szónak is egy a vége, most már bizonyos volt, hogy ez a pólyás disznóvá változott, és Alice most már elképzelhetetlennek tartotta, hogy tovább cepelgesse.
<p align=justify>Letette hát a földre, s nagy kõ esett le a szívérõl, amikor látta, hogy a kisdisznó nyugodtan befelé totyog az erdõbe.
<p align=justify>- Roppant csúnya gyermek lett volna, ha felnõ, viszont disznónak egészen csinos lesz.
<p align=justify>Most gyermekismerõseire gondolt, akikbõl szintén szép disznók lehetnének, s azon töprengett, hogyan is lehetne õket disznóvá változtatni. Ekkor azonban újra megriadt, mert megpillantotta a Fakutyát. Nem messze tõle egy fa alatt ült, és tüstént vigyorogni kezdett, mihelyt meglátta Alice-t.
<p align=justify>"Szelíd egy állat ez - gondolta Alice -, csak egy kissé hosszú a körme, meg egy kissé sok foga van."
<p align=justify>Ezért bizonyos tisztelettel közeledett hozzá.
<p align=justify>- Fakutya - kezdte félénken, mert nem tudta, szereti-e, ha a nevén nevezik.
<p align=justify>
<img vspace=8 hspace=0 src="kepek/alice18a.gif" border="0" align="left">
<img vspace=8 hspace=0 src="kepek/alice18b.gif" border="0" align="left">
<p align=justify>De a Fakutya csak még szélesebben vigyorgott.
<p align=justify>"Nini, tetszik neki" - gondolta Alice, s így folytatta: - Lenne szíves megmondani, merre kell mennem?
<p align=justify>- Az attól függ, hová akarsz jutni - felelte a Fakutya.
<p align=justify>- Ó, az egészen mindegy - mondta Alice.
<p align=justify>- Akkor az is egészen mindegy, hogy merre mégy - mondta a Fakutya. - Csak menj, menj, ameddig...
<p align=justify>- Ameddig valahová el nem jutok - fejezte be Alice.
<p align=justify>- Valahová okvetlen eljutsz - mondta a Fakutya -, ha elég sokáig mégy.
<p align=justify>Ez tagadhatatlan volt. Alice tehát egy másik kérdéssel fordult hozzá.
<p align=justify>- Miféle emberek laknak errefelé?
<p align=justify>- Errefelé - mutatott a Fakutya jobbra - a Kalapos lakik. Arrafelé meg - mutatott balra - Április Bolondja. Menj el hozzájuk. Egyik olyan bolond, mint a másik.
<p align=justify>- Csakhogy én nem szeretem a bolondokat - mondta Alice.
<p align=justify>- Hiába nem szereted - mondta a Fakutya. - Itt mindenki bolond. Én is bolond vagyok. Te is bolond vagy.
<p align=justify>- Honnan gondolja, hogy én bolond vagyok? - kérdezte Alice.
<p align=justify>- Ha nem volnál bolond - válaszolt a Fakutya -, nem jöttél volna ide.
<p align=justify>Alice-t ez nem gyõzte meg. Ezért tovább faggatta a Fakutyát.
<p align=justify>- És honnan gondolja, hogy maga bolond?
<p align=justify>- Nézd - felelt a Fakutya -, egy rendes kutya az nem bolond, ugyebár?
<p align=justify>- Nem - mondta Alice.
<p align=justify>- Na, látod - folytatta a Fakutya. - A rendes kutya, ha dühös, akkor morog, és ha örül, akkor csóválja a farkát. Én pedig akkor morgok, ha örülök, s akkor csóválom a farkam, ha dühös vagyok. Ezért vagyok én bolond.
<p align=justify>- De... - ellenkezett Alice.
<p align=justify>- Semmi de - szakította félbe a Fakutya. - Inkább arról beszélj, eljössz-e ma a Királynõhöz krokettezni?
<p align=justify>- Roppant szívesen elmennék - felelt Alice -, de nem hívtak meg.
<p align=justify>- Szóval, majd ott találkozunk - szólt a Fakutya, s eltûnt.
<p align=justify>Alice ezen se csodálkozott, annyira megszokta már a különös dolgokat. De amikor a fa alá tekintett, a Fakutya megint ott ült elõbbi helyén.
<p align=justify>- Ja, igaz - szólt. - Mi lett a pólyással? Majd elfelejtettem megkérdezni.
<p align=justify>- Sertéssé változott - felelt Alice, mintha a Fakutya felbukkanása egész magától értetõdõ volna.
<p align=justify>- Mindjárt gondoltam - mondta a Fakutya, és újra eltûnt.
<p align=justify>Alice várt egy darabig, azt remélve, hogy a Fakutya visszajön, de többé nem jött vissza. Erre megindult Április Bolondja háza felé.
<p align=justify>- Kalapost már eddig is láttam - tûnõdött -, Április Bolondja bizonyára sokkal érdekesebb lesz. Aztán április már elmúlt, május van, talán nem is lesz olyan bolond, mint áprilisban volt.
<p align=justify>Amíg így beszélt, körülnézett, s újra megpillantotta a Fakutyát egy másik fa alatt.
<p align=justify>- Sertést mondtál vagy sértést? - kérdezte Alice-t.
<p align=justify>- Sertést mondtam - nyugtatta meg Alice. - De kérem, ne tûnjön el mindig olyan gyorsan, mert beleszédülök.
<p align=justify>- Rendben van - felelt a Fakutya -, a sertés az nem sértés. - És most egészen lassan tûnt el.
<p align=justify>Legelõbb a farka hegye tûnt el s utoljára a vigyorgása. De ez még azután is látszott egy darabig, amikor a Fakutya már sehol se volt.

<p align="center"><img vspace=8 hspace=8 src="kepek/alice19.gif" width="512" height="348" border="0" align="center">

<p align=justify>"Nahát - gondolta Alice -, kutyát már láttam vigyorgás nélkül, de vigyorgást kutya nélkül most láttam legelõször. Ilyet még életemben nem pipáltam."
<p align=justify>Nem kellett sokáig mennie, egyszer csak ott volt elõtte Április Bolondjának a háza. Nyomban sejtette, hogy ez az a ház. A két kéménye sután kétfelé állt, a teteje pedig széllel volt bélelve. Olyan nagy ház volt ez, hogy Alice minekelõtte a közelébe ment volna, még egyszer majszolt kicsit a bal kezében levõ gombadarabkából. Erre körülbelül hetvenöt centiméterre nõtt meg. Még így is óvatosan közeledett a ház felé.
<p align=justify>"Könnyen lehet, hogy ez az Április Bolondja csakugyan kötni való bolond - mondta magában. - Talán mégis okosabb lett volna, ha elõbb a Kalapost látogatom meg."
<p align=justify><p align=justify>&nbsp;
<HR><P>
<table width="100%">
<tr><td align="left"><a href="index.htm">Tartalomjegyzék</a></td><td align="right"><a href="alice07.htm">7. fejezet</a></td></tr>
</table>




</td>
</tr>
</table>

</body>
</html>
