<html>
<head>
<title> Lewis Carroll: Alice Csodaországban </title>
<meta http-equiv="Content-Type" content="text/html; charset=ISO-8859-2">
<meta http-equiv="Content-Language" content="hu">

</head>

<body bgcolor=#ffffee text=#000000 link=#000000 vlink=#550000 alink=#550000>

<table width="95%" align="center" border="0"><tr><td>

<tr><td>
<B>
<p align="center">Hetedik fejezet

<p align="center"><font size="5"><i>Bolondok uzsonnája</i></font>
</B><p align=justify>&nbsp;
<p align=justify>Künn a ház elõtt, a fa árnyékában terített asztal. Ott ült Április Bolondja meg a Kalapos, és teázott. Kettejük között egy mormota szunyókált. Április Bolondja meg a Kalapos rákönyökölt, mint valami párnára, s a feje fölött beszélgetett.
<p align=justify>"Hû, de rossz lehet ennek a szegény Mormotának - gondolta Alice. - Még szerencse, hogy alszik, és nem érzi."
<p align=justify>Az asztal hosszú volt, de azért mindhárman az egyik sarkán szorongtak.
<p align=justify>- Nincs hely, nincs hely - kiáltozták, amikor megpillantották Alice-t.
<p align=justify>- Dehogyis nincs - méltatlankodott Alice, s leült egy székre az asztal végén.
<p align=justify>- Igyál egy kis bort - kínálgatta õt nyájasan Április Bolondja.
<p align=justify>Alice keresgélt az asztalon, de nem talált mást, csak teát.
<p align=justify>- Nincs is bor - szólt.
<p align=justify>- Nincs bizony - mondta Április Bolondja.
<p align=justify>- Nem illik azt kínálni, ami nincs - jegyezte meg Alice mérgesen.
<p align=justify>- Nem illik leülni sem annak, aki nincs meghíva - mondta Április Bolondja.
<p align=justify>- Nem tudtam, hogy ez csak a maguk asztala - felelte Alice. - Többnek van terítve, mint háromnak.
<p align=justify>- De kócos a hajad - mondta a Kalapos, aki eddig csak kíváncsian fürkészte Alice-t, s most szólalt meg elõször.

<p align="center"><img vspace=8 hspace=8 src="kepek/alice20.gif" width="448" height="341" border="0" align="center">

<p align=justify>- Nem illik mást megszólni - figyelmeztette Alice haragosan. - Nagy neveletlenségre vall.
<p align=justify>A Kalapos erre óriási szemeket meresztett, s csak ennyit mondott:
<p align=justify>- Mi a különbség a holló meg az íróasztal között?
<p align=justify>"Jaj, de nagyszerû!" - gondolta Alice, mert szerette a találós kérdéseket. - Mindjárt kitalálom - mondta hangosan.
<p align=justify>- Azt gondolod? - kérdezte Április Bolondja.
<p align=justify>- Azt.
<p align=justify>- Hát akkor mondd azt, amit gondolsz.
<p align=justify>- Én azt gondolom, amit mondok - hebegte Alice. - A kettõ között nincs semmi különbség.
<p align=justify>- Dehogyis nincs - pattogott a Kalapos. - Hiszen akkor éppúgy mondhatnám: <i>Azt látom, amit iszom</i>, vagy: <i>Azt iszom, amit látok.</i>
<p align=justify>- Sõt mindegy lenne - tódította Április Bolondja - ez: <i>Azt szeretem, amit kapok</i>, vagy ez: <i>Azt kapok, amit szeretek</i>.
<p align=justify>- Meg egyformán mondhatnám - dünnyögött a Mormota álmában: - <i>Akkor alszom, ha élek</i>, vagy: <i>Akkor élek, ha alszom</i>.
<p align=justify>- No, te valóban csak akkor élsz, ha alszol - nevetett a Kalapos.
<p align=justify>Itt a beszélgetés megfeneklett, s az egész társaság elhallgatott. Alice közben azon törte a fejét, mi a különbség a holló és az íróasztal között, de nemigen tudta kisütni.
<p align=justify>A Kalapos szólalt meg elõször:
<p align=justify>- Hányadika is van ma? - kérdezte Alice-tõl.
<p align=justify>Kihúzta zsebóráját, nyugtalanul nézegette, aztán megrázta, és a füléhez nyomta.
<p align=justify>Alice gondolkozott egy kicsit, aztán kibökte:
<p align=justify>- Negyedike.
<p align=justify>- Akkor az órám két napot késik - sóhajtott a Kalapos. - Látod, mondtam, hogy ne vajazd be a kereket - förmedt rá Április Bolondjára.
<p align=justify>- Egészen friss vaj volt - mentegetõzött Április Bolondja.
<p align=justify>- Igen, de azért néhány kenyérmorzsa is belékerült - dörmögött a Kalapos. - Nyilván a kenyérvágó késsel kented a vajat.
<p align=justify>Április Bolondja vizsgálgatta az órát, elkomorodott, aztán beledugta a teáscsészébe, újra megnézte, de semmi egyéb nem jutott az eszébe, csak az, amit már mondott:
<p align=justify>- Egészen friss vaj volt.
<p align=justify>Alice Április Bolondja válla fölött kíváncsian kandikált az órára.
<p align=justify>- Jaj, de fura egy óra - mondotta. - A napokat mutatja, de a perceket meg az órákat nem.
<p align=justify>- Hát aztán - okoskodott a Kalapos -, a te órád talán mutatja az éveket ?
<p align=justify>- Dehogyis mutatja - vágta rá Alice. - Hiszen egy év az nagyon hosszú, s akkor egy teljes évig egyáltalán nem kellene járnia.
<p align=justify>- No és az én órám talán jár? - kérdezte a Kalapos.
<p align=justify>Alice most már igazán nem tudta, hányat ütött az óra. A Kalapos megjegyzésének látszólag semmi értelme sem volt, ugyanakkor mégis angolul hangzott.
<p align=justify>- Egy árva szót sem értek az egészbõl - vallotta be Alice pironkodva.
<p align=justify>- A Mormota megint elaludt - ugrott föl a Kalapos, s egy kis forró teát loccsintott az orrára.
<p align=justify>A Mormota türelmetlenül megrázta a fejét. Szemét föl se nyitva, ezt mondotta:
<p align=justify>- Persze, persze. Magam is éppen ezt akartam mondani.
<p align=justify>- No, kitaláltad-e már, mi a különbség a holló meg az íróasztal közt? - vallatta Alice-t a Kalapos.
<p align=justify>- Nem. Tessék megmondani - kérlelte.
<p align=justify>- Nekem halvány sejtelmem sincs róla - felelte a Kalapos.
<p align=justify>- Nekem se - mondotta Április Bolondja.
<p align=justify>Alice fáradtan fölsóhajtott:
<p align=justify>- Hát nem sajnálják az idõt ilyen ostobaságokra pazarolni - méltatlankodott. - Olyan találós kérdést tesznek föl, amelyikre nincs is válasz.
<p align=justify>- Miért sajnálnók az Idõt? - ellenkezett a Kalapos. - Hiszen az Idõ nem beteg.
<p align=justify>- Nem értem - jegyezte meg Alice.
<p align=justify>- Hát persze hogy nem érted - vágott szavába a Kalapos megvetõ fejmozdulattal. - Mert hiszen te biztosan nem beszélgettél még az Idõvel, nekem pedig jó barátom.
<p align=justify>- Én csakugyan nem beszéltem vele - felelte Alice óvatosan -, de jól ki tudom verni, amikor zenét tanulok.
<p align=justify>- Ó, hát akkor mindent értek - mondta a Kalapos. - Mert azt az Idõ nem állja. Ha viszont nem ütnéd, hanem jóba lennél vele, kezes szolgád volna, s eligazítaná az órát. Tegyük fel például, hogy reggel nyolc óra van, s kezdõdik a tanítás. Nos, egyebet sem kell tenned, csak két szót súgnod az Idõ fülébe, s máris fordult egyet az óra, aztán íziben fél egyet mutat: ebédidõt.
<p align=justify>- Ez csakugyan remek volna - kacagott Alice, s aztán elgondolkozva tette hozzá: - De hátha még nem volnék akkor éhes?
<p align=justify>- Annyi baj legyen. Akkor addig marad fél egy, amíg meg nem éhezel.
<p align=justify>- Tán maga így tesz az Idõvel? - kérdezte Alice.
<p align=justify>- Nem - rázta fejét búsan a Kalapos. - Mi nem vagyunk beszélõ viszonyban egymással. Összevesztünk. Most április elsején történt. Éppen aznap, amikor szegény cimborám megbolondult - mutatott a teáskanalával Április Bolondjára. - Akkor a Királynõnél nagy hangverseny volt. Nekem kellett énekelni ezt a dalt:

<p align=justify><table align="center"><tr><td><i>
Libbenj-lebbenj, denevér!<br>
Nincsen messze már a cél.
</i></td></tr></table>

<p align=justify>- Ismered ezt a dalt ?
<p align=justify>- Mintha már hallottam volna.
<p align=justify>- Várj csak, így megy tovább:


<p align=justify><table align="center"><tr><td><i>
Nagyot koppansz a falon,<br>
bunkó nõ az orrodon.
</i></td></tr></table>

<p align="center"><img vspace=8 hspace=8 src="kepek/alice21.gif" width="300" height="336" border="0" align="center">

<p align=justify>Erre a Mormota kissé fölneszelt, s félálomban dudorászni kezdte:
<p align=justify>- Libbenj-lebbenj, denevér. - S mindaddig dudorászta, amíg jól oldalba nem bökték.
<p align=justify>- No, szóval, alig értem az elsõ versszak végére - folytatta a Kalapos -, amikor a Királynõ fölugrott, és elkiáltotta magát: "Ez sose vág be idõre. Nem tartja meg az ütemet. Üssétek le a fejét."
<p align=justify>- Borzasztó - fakadt ki Alice.
<p align=justify>- Azóta haragszik rám az Idõ - bólogatott a Kalapos. - Meg nem tenne többet semmit a kedvemért. Az órám mindig hatot mutat.
<p align=justify>Alice fejében derengeni kezdett valami.
<p align=justify>- Ezért van itt az asztal uzsonnához terítve ? - kérdezte.
<p align=justify>- Úgy van, úgy van - sóhajtotta a Kalapos -, nálunk minden idõ uzsonnaidõ, idõnk sincs közben elmosogatni.
<p align=justify>- Szóval egyik terítéktõl a másikhoz vonulnak? - kérdezte Alice.
<p align=justify>- Úgy bizony, mégpedig mihelyt bepiszkítottuk a csészéinket.
<p align=justify>- De mi lesz, amikor a végére érnek ? - kockáztatta meg Alice.
<p align=justify>- Beszéljünk másról - ásított Április Bolondja. - Unom. Azt ajánlom, hogy ez a kis kisasszony meséljen most nekünk valamit.
<p align=justify>- Jaj, én nem tudok mesélni - szólt Alice félénken.
<p align=justify>- Akkor meséljen a Mormota - kiáltott a két jópipa. - Mormota, ébredj! - S bökdösték jobbról is, balról is.
<p align=justify>A Mormota lassan fölpillantott.
<p align=justify>- Nem is aludtam - szólt rekedt, álmos hangon. - Minden szót hallottam, pajtások.
<p align=justify>- Mesélj nekünk valamit - biztatta Április Bolondja.
<p align=justify>- Igen - könyörgött Alice -, legyen szíves, meséljen valamit.
<p align=justify>- De siess - ingerkedett vele a Kalapos -, különben elalszol, mielõtt befejeznéd.
<p align=justify>- Egyszer volt, hol nem volt - kezdte a Mormota sebbel-lobbal -, még az Óperenciás tengeren is túl, volt egyszer három kislány. Úgy hívták õket, hogy Elsie, Lucie, Tillie. Ez a három kislány egy kút fenekén élt.
<p align=justify>- És mibõl éltek? - kérdezte Alice, akit mindig nagyon érdekelt az evés meg az ivás.
<p align=justify>A Mormota néhány pillanatig töprengett ezen, aztán így szólt:
<p align=justify>- Hát málnaszörpbõl.
<p align=justify>- Az lehetetlenség - jegyezte meg Alice mosolyogva. - Akkor elrontották volna a gyomrukat.
<p align=justify>- El is rontották - mormogta a Mormota. - De még mennyire!
<p align=justify>Alice akárhogy próbálta, sehogy se tudta elképzelni, hogy élt ott a kút fenekén az a három kislány.
<p align=justify>- Aztán miért voltak a kút fenekén? - kérdezte.
<p align=justify>- Igyál még egy csésze teát - kínálgatta a Kalapos Alice-t.
<p align=justify>- Én eddig egyetlen csészével sem ittam - tiltakozott Alice sértetten -, hát nem ihatok <i>még egy</i> csészével.
<p align=justify>- A semminél kevesebbet természetesen nem ihatsz - bölcselkedett Április Bolondja -, de a semminél többet annál könnyebben.
<p align=justify>- Maga pedig ne kotyogjon bele mindenbe - szólt rá Alice.
<p align=justify>- Nem illik mást megszólni - olvasta a fejére diadalmasan a Kalapos. Alice erre nem tudott mit felelni, hát bánatában kent magának egy darab vajas kenyeret, ivott egy kis teát, aztán újra megkérdezte:
<p align=justify>- És miért éltek a kút fenekén?
<p align=justify>A Mormota ismét törte a fejét egy-két pillanatig, majd kinyögte:
<p align=justify>- Azért, mert az málnaszörpkút volt.
<p align=justify>- Olyan kút nincs is a világon - mondta Alice hitetlenül.
<p align=justify>A Kalapos meg Április Bolondja lepisszegte. A Mormota is megpirongatta Alice-t.
<p align=justify>- Ha nem tudsz finoman viselkedni, akkor csak mondd tovább magad.
<p align=justify>- Ne tessék haragudni - könyörgött Alice. - Tessék folytatni. Többet nem szólok bele. Végre is lehet, hogy csakugyan van <i>egy</i> olyan kút...
<p align=justify>- <i>Egy?</i> - csattant föl a Mormota méltatlankodva, de azért folytatta:
<p align=justify>- Szóval ez a három kislány csak elkezdett merni. Mertek, mertek...
<p align=justify>- Mit mertek ? - kérdezte Alice, megfeledkezve fogadalmáról.
<p align=justify>- Hát málnaszörpöt - vetette oda a Mormota.
<p align=justify>- Tiszta csészét kérek - vágott közbe a Kalapos -, és üljünk egy hellyel odább.
<p align=justify>Mialatt beszélt, már odább is vonult, a Mormota került az õ helyére, a Mormota helyére pedig Április Bolondja. Alice kelletlenül ült Április Bolondjának a helyére. Ebben a helycserében csak a Kalapos járt jól. Alice-nak sokkal rosszabb hely jutott, mint elõbb, mert Április Bolondja, mielõtt tovább ült volna, feldöntötte a tejeskannát, bele a tányérjába.
<p align=justify>Alice nem akarta újra megsérteni a Mormotát, ezért csínján érdeklõdött:
<p align=justify>- Csak azt nem értem, honnan merték a málnaszörpöt?
<p align=justify>- Minthogy a vizes kútból rendszerint vizet szoktak merni - tanította a Kalapos -, a málnaszörpös kútból málnaszörpöt mernek. Nem érted, te kis csacsi?
<p align=justify>- De hiszen a kislányok <i>benne</i> voltak a kútban - magyarázta Alice a Mormotának, ügyet se vetve az elõbbi megjegyzésre.
<p align=justify>- Persze hogy benne voltak, és benne mertek.
<p align=justify>Ettõl a választól Alice annyira meghökkent, hogy hagyta tovább beszélni a Mormotát, s egy darabig nem is szólt közbe.
<p align=justify>- Szóval a három kislány egyszerre mindenfélét mert - folytatta a Mormota, nagyokat ásítva s szemét dörzsölgetve, minthogy már roppant elálmosodott. - Mindenfélét mert az a három kislány. Mindenfélét mert merni az a három kislány, ami <i>m</i> betûvel kezdõdik.
<p align=justify>- Miért éppen <i>m</i> betûvel? - csodálkozott Alice.
<p align=justify>- Azért - felelt Április Bolondja -, mert mert. Azért - folytatta -, mert mert merni.
<p align=justify>Alice elhallgatott.
<p align=justify>A Mormota közben lehunyta szemét, és elszundított, a Kalapos azonban jól oldalba böködte, arra nyikkant egyet, fölriadt és folytatta:
<p align=justify>- Mindent mertek ezek a kislányok, ami <i>m</i> betûvel kezdõdik, úgymint <i>mézet, mákot, mulatságot</i>. Láttál te már mulatságot merni?
<p align=justify>- Igazán nem tudom - hebegte Alice.
<p align=justify>- Nahát, akkor ki se nyisd a szádat! - ripakodott rá a Kalapos.
<p align=justify>Ez már több volt a soknál. Ilyen gorombán még senki se beszélt vele. Sértõdötten fölkelt, s otthagyta õket. A Mormota tüstént elszenderedett, a másik kettõ pedig nem törõdött azzal, hogy elmegy. Alice ugyan hátra-hátratekintett, hogy hátha visszahívják, de bizony nem hívták vissza.
<p align=justify>Messzirõl még látta, amint a Kalapos meg Április Bolondja a Mormotát belenyomja a teáskannába.

<p align="center"><img vspace=8 hspace=8 src="kepek/alice22.gif" width="374" height="336" border="0" align="center">

<p align=justify>"Ezekhez aztán nem megyek többet - gondolta Alice, amikor már a erdõn ballagott. - Soha életemben nem jártam ilyen bolond társaságban."
<p align=justify>Amint ezt mondotta, észrevette, hogy egyik fatörzsbe valami ajtó van vájva.
<p align=justify>- Jaj, de furcsa - szólt. - De ma minden olyan furcsa. Mindenesetre kinyitom.
<p align=justify>Kinyitotta az ajtót, s belépett rajta.
<p align=justify>Ismét ott volt a hosszú folyosón, a kis üvegasztalka mellett.
<p align=justify>- Na, most okosabb leszek - biztatta magát.
<p align=justify>Fogta az icipici aranykulcsot, kinyitotta vele a parányi ajtót, amely a kertbe nyílt, majd kihúzta zsebébõl a gombamaradékot, s addig harapdálta, amíg megint húsz centiméternyire nem törpült. Aztán lement a szûk átjárón; s végre-valahára ott volt a gyönyörû kertben, a tündöklõ virágágyak meg a hûs szökõkutak között.
<p align=justify><p align=justify>&nbsp;
<HR><P>
<table width="100%">
<tr><td align="left"><a href="index.htm">Tartalomjegyzék</a></td><td align="right"><a href="alice08.htm">8. fejezet</a></td></tr>
</table>

</font>


</td>
</tr>
</table>

</body>
</html>
