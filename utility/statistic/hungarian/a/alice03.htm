<html>
<head>
<title> Lewis Carroll: Alice Csodaországban </title>
<meta http-equiv="Content-Type" content="text/html; charset=ISO-8859-2">
<meta http-equiv="Content-Language" content="hu">

</head>

<body bgcolor=#ffffee text=#000000 link=#000000 vlink=#550000 alink=#550000>

<table width="95%" align="center" border="0"><tr><td>

<tr><td>

<B>
<p align="center">Harmadik fejezet

<p align="center"><font size="5"><i>Körbecsukó meg az egér hosszú tarka farka</i></font>
<p align=justify>&nbsp;
</B>
<p align=justify>Mondhatom, furcsán festett ez a társaság a parton. A madarak tolla csatakos volt, a többi állat szõre meg odatapadt a testéhez, valamennyien csurogtak-csöpögtek, és búnak eresztették a fejüket.
<p align=justify>Természetesen az volt a legnagyobb gondjuk, hogyan lehetne megszáradniuk. Ezen tanakodtak, s Alice néhány perc múlva már kedélyesen tereferélt velük, mintha réges-rég ismerte volna õket. Sõt a Papagájjal össze is veszett, hogy az végül duzzogva hátat fordított neki, s csak ezt hajtogatta:
<p align=justify>- Én öregebb vagyok, szívem, ennélfogva nekem jobban kell tudnom.
<p align=justify>Alice ezt nem akarta elismerni mindaddig, amíg a Papagáj meg nem mondja: hány éves. De a Papagáj ezt kereken megtagadta. Hát a vita itt megrekedt.
<p align=justify>Végül is az Egér, aki - úgy látszik - nagy tekintélynek örvendett, elkiáltotta magát:
<p align=justify>- Tessék mindenkinek helyet foglalni és ide figyelni. Ígérem, hogy egykettõre mindnyájan olyan szárazak lesznek, mint a kóró. Valamennyien körbe ültek. Az Egér a középre ült. Alice aggódva leste az Egér szavát, mert érezte, hogy rettentõ náthát kap, ha hamarosan meg nem szárad.
<p align=justify>- Kh, kh - köszörülte a torkát fontoskodva az Egér. - Tehát kezdhetem? El fogom mondani a világ legszárazabb történetét. Csöndet kérek: Hódító Vilmos<a href="#1"><small><sup>1</sup></small></a>, akinek ügyét a pápa is felkarolta, hamarosan elfogadtatta uralmát az angolokkal, annál is inkább, mert a nemzetnek vezetõkre volt szüksége, azonfelül ez idõ tájt megszokta a zsarnokságot és a behódolást. Edwin és Morcar, Mercia és Northumbria urai...
<p align=justify>- Brr... - borzongott a Papagáj vacogva.
<p align=justify>- Közbe tetszett valamit szólni? - kérdezte a homlokát ráncolva, de roppant udvariasan az Egér.
<p align="center"><img vspace=8 hspace=8 src="kepek/alice09.gif" width="433" height="326" border="0">
<p align=justify>- Nem - sietett megjegyezni a Papagáj.
<p align=justify>- Tudniillik azt hittem - mondta az Egér. - Folytatom. ... Edwin és Morcas, Mercia és Northumbria urai alávetették magukat Vilmosnak, sõt még Stigaud is, Canterbury hazafias érzésû érseke, tanácsosnak találta...
<p align=justify>- Mit talált? - kíváncsiskodott a Kacsa.
<p align=justify>- Feltételezem, hogy tisztában van a szavak értelmével - felelt bosszúsan az Egér. - Nem tudja, mit jelent az "találni"?
<p align=justify>- Hogyne tudnám. Én többnyire békát vagy pondrót szoktam találni. Most az a kérdés: mit talált az érsek?
<p align=justify>Az Egér a füle mellett eresztette el a kérdést, s tovább hadart:
<p align=justify>- ...tanácsosnak találta, hogy Edgár Athelinggel tartva, elébe menjen Vilmosnak, és felajánlja neki a koronát. Vilmos eleinte tartózkodóan viselkedett. Normannjainak elviselhetetlen szemtelensége azonban.... Nos, hogy érzi magát, kedvesem? - fordult most beszéd közben Alice-hoz.
<p align=justify>- Még mindig csuromvizesen - válaszolt szomorúan Alice. - Bármily száraz is ez a történet, én nem lettem tõle szárazabb.
<p align=justify>- Ebben az esetben - szólalt meg ünnepélyesen a Struccmadár - van szerencsém javasolni az ülés elnapolását s egy albizottság azonnali kiküldését, mely majd erélyesebb rendszabályok foganatosítása tárgyában lesz hivatva határozni...
<p align=justify>- Beszéljen értelmesen! - kiáltott közbe a Sas. - Egy kukkot sem értek ezekbõl a hosszú szavakból. Sõt, azt hiszem, hogy ön sem érti.
<p align=justify>A Sas lopva elmosolyodott. Néhány másik madár "viharos derültségre" fakadt.
<p align=justify>- Csak azt óhajtottam megjegyezni - folytatta a Struccmadár sértõdötten -, hogy valamennyien benn voltunk a vízben, s valamennyien meg akarunk száradni. Ennélfogva a leghelyesebb lenne, ha körbecsukót játszanánk.
<p align=justify>- Hát az meg micsoda? - kérdezte Alice.
<p align=justify>Nem mintha nagyon érdekelte volna õt, de a Struccmadár megállt a beszédében, mintha azt várná, hogy valaki közbeszóljon. Minthogy senki se szólt közbe, Alice vállalkozott rá.
<p align=justify>- Legjobban úgy értjük meg - folytatta a Struccmadár -, ha azonnal hozzákezdünk.
<p align=justify>Lehet, gyerekek, hogy egyszer majd egy téli napon ti is körbecsukót akartok játszani, hát elmesélem, mit mûvelt a Struccmadár.
<p align=justify>Elõször is körformában kijelölte a versenypályát (nem fontos, hogy pontos legyen - mondta), aztán a pálya mentén - itt is, ott is - felállította a verseny résztvevõit. Olyasmi, hogy: "Vigyázz, kész, rajt!" nem volt, mindenki akkor kezdett el futni, amikor akart, és akkor is hagyta abba, úgyhogy nem könnyen lehetett megállapítani, mikor ért véget a verseny. Végtére is azonban, amikor már vagy egy félórája futkároztak, és mindenki megszáradt, a Struccmadár hirtelen elkiáltotta magát:
<p align=justify>- Vége a versenyfutásnak!
<p align=justify>Ekkor valamennyien összesereglettek, s lihegve kérdezték:
<p align=justify>- De hát ki nyert?
<p align=justify>Erre a Struccmadár csak hosszas tûnõdés után tudott válaszolni. Elõbb a földbe dugta a fejét, sokáig úgy maradt, s a többiek csöndben lesték. Végül így szólt:
<p align=justify>- Mindenki nyert, és mindenki kap valami díjat.
<p align=justify>- De kitõl? - kérdezték egyszerre.
<p align=justify>- Hát õtõle - mondta a Struccmadár, Alice-ra mutatva. Most az egész társaság egyszerre Alice köré csoportosult, és összevissza kiáltozott:
<p align=justify>- Kérjük a díjat, a díjat!
<p align=justify>Alice nem tudta, mitévõ legyen. Tanácstalanságában zsebébe nyúlt, kihúzott onnan egy doboz csokoládécukorkát, s körbekínálta. Még szerencse, hogy nem folyt bele a sós víz. Éppen mindenkinek jutott egy szem csokoládé. Ez volt a díj.
<p align=justify>- Adj magadnak is egy díjat - mondta az Egér.
<p align=justify>- Persze hogy persze - vágta rá nagy komolyan a Struccmadár. - Mi van még a zsebedben? - kérdezte Alice-t.
<p align=justify>- Csak egy kis gyûszû - felelt búsan Alice.
<p align=justify>- Ide vele! - mondta a Struccmadár.
<p align=justify>Most valamennyien újra Alice köré csoportosultak, s a Struccmadár ünnepélyesen átnyújtotta neki a gyûszût, ezekkel a szavakkal:
<p align="center"><img vspace=8 hspace=8 src="kepek/alice08.gif" width="342" height="384" border="0">
<p align=justify>- Tisztelettel kérjük, kegyeskedjék elfogadni ezt az elegáns gyûszût.
<p align=justify>Amikor a rövid szónoklatot befejezte, mindenki éljenzett. Alice ezt nagyon badarnak és érthetetlennek találta, de a többiek olyan komolyan tekintettek rá, hogy nem mert nevetni. Minthogy nem tudta, mit feleljen, meghajolt, és amilyen ünnepélyesen csak telt tõle, átvette a gyûszût. Aztán hozzáláttak a csokoládé elfogyasztásához. Ez némi lármával és zûrzavarral járt, mert a nagymadarak azon sopánkodtak; hogy a csokoládé kicsi, és a fél csõrükre sem elég, a kismadarak pedig úgy fuldokoltak tõle; hogy a hátukat kellett veregetni. Végül mégis megették. Ekkor újra körbe ültek mindnyájan, s megkérték az Egeret, hogy meséljen nekik még valamit.
<p align=justify>- Meg tetszett ígérni, ugye, hogy majd elmeséli az élettörténetét - kérlelte Alice. - Meg azt is, hogy miért tetszik úgy gyûlölni a cicust meg a kutyust - tette hozzá súgva, s egy kicsit megrettent, hogy az Egér újra megsértõdik.
<p align=justify>- Ó, az én történetem kacskaringós, tarka és bús.
<p align=justify>- Hát a farka csakugyan kacskaringós - mondotta Alice, aki ezt a szót hogy <i>tarka</i>, úgy értette, hogy <i>farka</i> -, de mért volna bús?
<p align=justify>Az Egér beszélt, beszélt, de Alice mindig csak az Egér farkára gondolt. Ezért azt a mesét, melyet hallott, kacskaringósan és tarkán - így képzelte el:

<p align=justify><table width="40%" align="center"><tr><td>
<i>Az Egérhez<br>
&nbsp; &nbsp; szólt a<br>
&nbsp; &nbsp; &nbsp; &nbsp; Kandúr:<br>
&nbsp; &nbsp; &nbsp; &nbsp; &nbsp; &nbsp; "Most<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; beviszlek,<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; mint a<br>
&nbsp; &nbsp; &nbsp; &nbsp; &nbsp; &nbsp; pandúr.<br>
&nbsp; &nbsp; &nbsp; &nbsp; Vár a<br>
&nbsp; &nbsp; törvény,<br>
&nbsp; jöjj kis<br>
&nbsp; &nbsp; Egér.<br>
&nbsp; &nbsp; &nbsp; &nbsp; Egy ilyen<br>
&nbsp; &nbsp; &nbsp; &nbsp; &nbsp; &nbsp; pör<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; mindent<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; megér."<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; Az Egér<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; szólt<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; a<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; Kandúrnak:<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; "Én<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; nem<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; engedek<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ily<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; úrnak",<br>
&nbsp; &nbsp; &nbsp; &nbsp; &nbsp; &nbsp; s cincogott<br>
&nbsp; &nbsp; &nbsp; &nbsp; is<br>
&nbsp; &nbsp; néki<br>
&nbsp; síró<br>
&nbsp; &nbsp; hangon:<br>
&nbsp; &nbsp; &nbsp; &nbsp; "Mondd:<br>
&nbsp; &nbsp; &nbsp; &nbsp; &nbsp; &nbsp; ki<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; lesz<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; a<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; bíró?"<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; "Én<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; leszek<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; a<br>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; bíró,<br>
&nbsp; &nbsp; &nbsp; &nbsp; &nbsp; &nbsp; &nbsp; hagyj csak!<br>
&nbsp; &nbsp; &nbsp; &nbsp; &nbsp; &nbsp; Megragadlak<br>
&nbsp; &nbsp; &nbsp; &nbsp; &nbsp; és<br>
&nbsp; &nbsp; &nbsp; &nbsp; bekaplak."</i></td></tr></table>

<p align=justify>- Te nem figyelsz! - ripakodott rá az Egér Alice-re. - Min gondolkozol?
<p align=justify>- Bocsánatot kérek - mondta Alice nagyon tisztelettudóan -, éppen a farka ötödik hurkához tetszett érni, azt hiszem.
<p align=justify>- Még hogy hurka! - kiáltotta dühösen az Egér.
<p align=justify>- Ha hurka - mondta Alice, aki mindig nagyon szolgálatkész volt, és most aggodalmaskodva nézett körül -, akkor együk meg.
<p align=justify>- Arról szó sem lehet - mondta az Egér, azzal felkelt és elindult. - Az ilyen ostoba beszéd csak sért engem!
<p align=justify>- Igazán nem akartam megsérteni - kérlelte az Egeret Alice. - Csakhogy olyan könnyen tetszik megsértõdni.
<p align=justify>De az Egér válaszként csak dühösen morgott.
<p align=justify>- Kérem szépen, tessék visszajönni, és befejezni a történetét! - kiáltotta utána Alice. A többiek karban csatlakoztak hozzá:
<p align=justify>- Igen, fejezze be! - De hát az Egér csak türelmetlenül megrázta a fejét, és egy kicsit meggyorsította a lépteit.
<p align=justify>- De kár, hogy nem maradt velünk! - sóhajtotta a Papagáj, mikor az Egérbõl már a farka sem látszott, egy öreg Rák pedig megragadta az alkalmat, hogy oktató hangon azt mondja a lányának:
<p align=justify>- Édesem, ebbõl tanuld meg azt, hogy soha nem szabad elveszítened a türelmedet!
<p align=justify>- Csak ne papolj, anyu! - kiáltotta a fiatal Rák haragosan. - Te ugyan még egy osztriga türelmét is próbára tennéd!
<p align=justify>- Bárcsak velem volna Dinah - gondolkozott Alice hangosan, anélkül hogy bárkihez intézte volna szavait. - Az majd hamar visszahozná az Egeret.
<p align=justify>- És ha szabad kérdeznem, ki az a Dinah? - kérdezte a Papagáj.
<p align=justify>Alice nagyon készségesen válaszolt, mert mindig könnyen rávehetõ volt arra, hogy a kedvencérõl beszéljen.
<p align=justify>- Dinah a macskánk. És el nem tetszik tudni képzelni, milyen pompásan fog egeret! Hát még madarat! Csak ránéz egy madárra, és hamm! - már be is kapta!
<p align=justify>E néhány szó figyelemre méltó feltûnést keltett a társaságban. Pár madár tüstént odébbállt, egy vén Szarka pedig, miután gondosan beburkolózott a köpenyébe, azt mondta:
<p align=justify>- Sürgõsen el kell indulnom hazafelé, az esti levegõ nem tesz jót a torkomnak.
<p align=justify>Egy kanári reszketõ hangon így szólt a gyermekeihez:
<p align=justify>- Gyertek, gyertek, édeskéim! Ideje volna már, hogy aludjatok!
<p align=justify>Mindenki más-más ürüggyel távozott, s Alice csakhamar egyedül maradt.
<p align=justify>- Ó, bár szót se szóltam volna Dinah-ról! - mondta szomorúan a kislány. - Úgy látszik, idelent senki sem szereti, pedig nincs nálánál derekabb cica a világon! Ó, édes Dinah, foglak-e még látni valaha?!
<p align=justify>Ezzel a szegény kis Alice újra könnyekre fakadt, mert igen magányosnak érezte magát, és nyomott volt a hangulata. Csakhamar azonban megint távoli léptek tipegését hallotta. Tüstént reménykedve pillantott fel, mivelhogy azt várta titkon, hátha az Egér jobb belátásra tért, s most visszajött, hogy befejezze a történetét.
<p align=justify>&nbsp;
<HR><P>
<table width="100%">
<tr><td align="left"><a href="index.htm">Tartalomjegyzék</a></td><td align="right"><a href="alice04.htm">4. fejezet</a></td></tr>
</table>

<p align=justify>&nbsp;
<p align=justify><a name="1">1) &nbsp;Hódító Vilmos: Normandia hercege, késõbb angol király. A XI. században élt.</a><br>

</font>


</td>
</tr>
</table>

</body>
</html>
